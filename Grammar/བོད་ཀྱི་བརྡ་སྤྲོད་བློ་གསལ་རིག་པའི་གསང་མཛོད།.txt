བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད།
དཔར་སྐྲུན་ཆེད་བརྗོད།
༄༅། །ས་རཱ་བོད་ཀྱི་མཐོ་རིམ་སློབ་གཉེར་ཁང་གི་སློབ་དཔོན་བསོད་ནམས་རྒྱལ་མཚན་ལགས་ཀྱིས་ལོ་ངོ་མང་པོའི་རིང་བོད་ཀྱི་རིག་གནས་འཁྲིད་སྤེལ་གནང་བ༌དང་ལྷན་ཆོས་རྗེ་ས་པཎ་གྱི་ཡིག་སྦྱོར་འགྲེལ་པ་དང། པྲ་ཏིའི་རྟགས་འཇུག་གི་འགྲེལ་པ། སི་ཏུའི་སུམ་རྟགས་ཀྱི་འཁྲིད་རྒྱུན་ཁག་གི་ཐུན་མོང་མ་ཡིན་པའི་བཞེད་པ་རྣམས་ཁ་གསལ་ཞིང་དོན་ཟབ་པ། དེང་སྐབས་ཀྱི་རང་རེའི་སྤྱི་ཚོགས་སྤྱི་དང་ཁྱད་པར་སློབ་གྲྭ་ཆེ་འབྲིང་ཁག་གི་བསླབ་གཞིའི་རོགས་འདེགས་སུ་མཁོ་གནད་ཆེ་བས། དོ་བདག་རྩོམ་པ་པོའི་ལག་རྗེས་སུ་ངོས་འཛིན་གྱིས་བསྔགས་བརྗོད་དང་ཆབས་ཅིག་དཔར་དུ་བསྐྲུན་ཏེ་གཏན་ཉིན་སློབ་གྲྭ་ཁག་ཏུ་རིན་མེད་འགྲེམས་སྤེལ་བྱས་པ༌འདིས། བོད་ཀྱི་སྐད་ཡིག་འཁྲིད་སྦྱོང་གི་བྱ་བར་ཕན་ཐོགས་མི་དམན་པ་འབྱུང་བའི་རེ་འདུན་བཅས། ཤེས་རིག་ལས་ཁུངས་ཀྱིས་ཕྱི་ལོ་༢༠༡༠ ཟླ་༡ ཚེས་༨ ཉིན།
གླེང་བརྗོད་།
    བོད་མིའི་ཆོས་དང་རིག་གཞུང་ཡོངས་རྫོགས་ཀྱི་གཞི་རྟེན་ནམ། མི་རིགས་ཀྱི་ངོ་བོ་གསོན་གནས་ཐུབ་པའི་བླ་སྲོག་བོད་ཀྱི་སྐད་ཡིག་གི་སྒྲོམ་གཞི་འདི་ཉིད། འདས་པའི་མི་ལོ་༡༣༥༠ ལྷག་གི་རིང༌། གསར་བཏོད་དང༌། རྒྱུན་འཛིན། ལེགས་བཅོས་ཀྱིས་སྐད་གསར་བཅད་མཛད་པ་སོགས་ཀྱག་ཀྱོག་ཆེ་བའི་བཞུད་ལམ་རིང་མོ་ཞིག་བརྒྱུད་ཅིང༌། ལྷག་པར་དུ་ལོ་རྒྱུས་ཐོག་ཡོངས་གྲགས་གླང་དར་གྱིས་ནང་བསྟན་བསྣུབས་པའི་ལོ་རྒྱུས་ཀྱི་གོད་ཆག་གིས། བོད་ཀྱི་རིག་གཞུང་སྤྱི་དང་བྱེ་བྲག་བརྡ་སྤྲོད་ཀྱི་གཞུང་ལུགས་ཀྱང་ཁ་འཐོར་བ་དང༌། ཆ་མི་ཚང་བའི་གནས་སུ་གྱུར་བས་འཆད་ཉན་དང༌། ལག་ལེན་ས་བཅད་མ་སྟོང་ཙམ་ཞིག་ལས་མ་ལྷག་ནའང༌། ས་སྐྱ་གོང་མ་ན་རིམ་གྱིས་བོད་ཀྱི་སྲིད་དབང་བཟུང་སྐབས། ལྷག་ལུས་བོད་ཀྱི་ཆོས་རིག་སྲུང་སྐྱོབ་དང་རྒྱུན་འཛིན། དར་སྤེལ། ནང་འདྲེན་བཅས་ཀྱི་ཐབས་བྱུས་ལ་བརྟེན་ནས་བོད་ཀྱི་ཐ་སྙད་རིག་གནས་ཀྱི་གོམ་པ་གསར་བ་ཞིག་སྤོ་མགོ་བརྩམས་ཤིང༌། ད་ལྟའི་ཆར་འཛམ་གླིང་ནང་སྙན་གྲགས་ཆེ་བའི་བོད་ཀྱི་ཆོས་བརྒྱུད་ཁག་གི་རྩ་བ་ཡང་འདི་ནས་བཙུགས་ཤིང་རྒྱས་ཏེ། ལོ་རྒྱུས་ཀྱི་ལེའུ་གསར་བ་ཞིག་གི་ཁ་ཕྱེ་བ་ཡིན་པས། ས་སྐྱ་གོང་མ་ན་རིམ་གྱི་བཀའ་དྲིན་དང་ཕྱག་རྗེས་ཀྱང་ཕྱི་རབས་པ་ཚོས་དྲན་འོས་པ་ཞིག་ཡིན། 
    མ་ཟད། འཇམ་དབྱངས་མི་ཡི་ཟློས་གར་ས་སྐྱ་པན་ཆེན་ཀུན་དགའ་རྒྱལ་མཚན་(ཕྱི་ལོ་༡༡༨༢ ནས་ ༡༢༥༡)རང་ཉིད་ཀྱིས་ཐ་སྙད་རིག་གནས་ཀྱི་སྐོར་ལ་ཕྱག་ལས་གནང་ཞིང༌། སློབ་དཔོན་ཐོན་མིའི་སུམ་རྟགས་གཉིས་ཀྱི་དོན་འགྲེལ་ཚིགས་བཅད་མ་ཡི་གེ་སྦྱོར་བ་ཞེས་པ་གསར་རྩོམ་མཛད་དེ། སུམ་རྟགས་གཉིས་ལ་འགྲེལ་བ་གཞི་མ་གྲུབ་པའི་སྟོང་ཆ་དེ་ཁ་བསྐངས་པ་དང༌། རྩ་བ་མཁན་པོའི་བཞེད་དགོངས་གསལ་བར་མཛད་དེ་འཆད་ཉན་ཡང་གནང་ཡོད་ངེས་ནའང༌། ད་ལྟའི་བར་བསྟན་བཅོས་འདི་ལ་འགྲེལ་བ་མཛད་མཁན་ཞིག་ཕལ་ཆེར་མ་བྱུང་བར་མངོན། ད་ལམ་ཡི་གེ་སྦྱོར་བའི་རྒྱས་འགྲེལ་རྣམ་བཤད་ཐོག་མ་སྨྲ་བའི་རྒྱན་ཞེས་བྱ་བ་འདི་ཉིད། རྩོམ་པ་པོ་ས་རཱ་མཐོ་སློབ་ཀྱི་སློབ་དཔོན་བསོད་ནམས་རྒྱལ་མཚན་ནམ་དབྱངས་ཅན་ངག་དབང་དཔལ་འབྱོར་ལགས་ཀྱིས། ཕྱི་ལོ་༡༩༩༧ ལོ་ནས་ད་ལྟའི་བར་ལོ་ངོ་བཅུ་གསུམ་རིང༌། ས་རཱ་མཐོ་སློབ་ནང༌། མཐོ་རིམ་རིག་གནས་རབ་འབྱམས་པ་སྐབས་བཅུ་གཅིག་ཙམ་དང༌། དེ་བཞིན་འབྲིང་རིམ་དགེ་འོས་སྐབས་ལྔ་དང༌། དམའ་རིམ་དགེ་འོས་སྐབས་གསུམ། ཆོས་དགེ་འོས་སྦྱོང་སྐབས་གཅིག གཞུང་ཞབས་འོས་སྦྱོང་སྐབས་དྲུག་དང༌། གཞན་ཡང༌། ཆོས་སྡེ་རྫོང་སར་བཤད་གྲྭ་སོགས་ལ། བོད་ཀྱི་རྒྱལ་རབས་ལོ་རྒྱུས་དང་ཆོས་འབྱུང༌། དེ་བཞིན་བརྡ་སྤྲོད་སུམ་རྟགས་དག་གསུམ་དང༌། གནས་བརྒྱད་རྩ་འགྲེལ། དབྱངས་ཅན་སྒྲ་མདོ་དང༌། སྙན་ངག་གི་སྐོར་སོགས་ཐ་སྙད་རིག་གནས་འཆད་ཁྲིད་མཛད་དེ། སྔ་ཕྱིར་དཔལ་ལྡན་རང་གཞུང་ཤེས་རིག་དང༌། ཆོས་དོན། གཞུང་ཞབས་འདེམས་ལྷན་སོགས་ཀྱིས་གོ་སྒྲིག་ལམ་སྟོན་ལ་མཁྱེན་ལྷག་བརྩོན་གསུམ་འབུར་དུ་དོད་དེ་སྲི་ཞུ་རྒྱུན་རིང་ཞུས་པའི་ཉམས་མྱོང་རིམ་བསགས་ཀྱིས། གངས་ཅན་བོད་ཀྱི་བརྡ་སྤྲོད་ཀྱི་གཞུང་ལ་མཐོང་ཐོས་ཀྱི་མཁྱེན་རྒྱ་ཆེ་ཞིང༌། དཔྱད་ཞིབ་ཐུགས་སྣང་ཆེ་ཁར། ཡོངས་གྲགས་བརྡ་སྤྲོད་ཀྱི་གཞུང་གསར་རྙིང་ཙམ་དུ་མ་ཟད། ལེགས་སྦྱར་ཀྱི་སྒྲ་གཞུང་དག་ལ་ཡང་བརྒྱུད་ལྡན་མཁས་པའི་ཁྲིད་རྒྱུན་རྣམ་པར་དག་པའི་མན་ངག་གིས་ཡོངས་སུ་ཕྱུག་ཅིང༌། ཕྱག་ལས་གང་གི་སྐབས་སུ་ཡང་ཧོལ་རྒྱུགས་དང་གཡམ་བཤད་ཀྱི་རྗེས་སུ་མི་འབྲང་བར་དབང་རྣོན་ཆོས་ཀྱི་རྗེས་འབྲང་གི་ཀུན་སྤྱོད་བབ་བརླིང་བརྟན་གསུམ་དང་ལྡན་པའི་ཆ་རྐྱེན་གྱི་སྦྱོར་བ་ལ་བརྟེན་ནས། དངོས་གཞི་ཆོས་རྗེ་ས་པན་གྱི་ལྗགས་རྩོམ་ཡི་གེ་སྦྱོར་བ་འདིར་འགྲེལ་བ་དང༌། མཐའ་དཔྱོད་མ་བྱུང་བར་དཔེ་ཁྲོད་དུ་ལུས་པ་ཐུགས་བློས་མ་བཟོད་པ་དང༌། བསྟན་བཅོས་འདི་བོད་ཀྱི་བརྡ་སྤྲོད་གཞུང་ལུགས་སྦྱོང་སྤྱོད་ལ་ཉེ་བར་མཁོ་བའི་དགེ་མཚན་ཧ་ཅང་ཆེ་ཞིང༌། དམ་པ་གོང་མ་ཚོའི་ཐུགས་རེའི་བཞེད་མཐིལ་ཆུད་མི་ཟ་བའི་བཀའ་དྲིན་བསབ་པ་དང༌། ཆོས་རྗེ་ས་པན་གྱི་བཞེད་དགོངས་མི་ནུབ་ཡུན་གནས་དང༌། སུམ་རྟགས་རྩ་བའི་དགོངས་དོན་གཏིང་ཟབ་ལ། རྒྱ་ཆེ་བའི་གནས་ལུགས་དཔྱིས་ཕྱིན་པ་མཁྱེན་ཅིང་གཞན་ལ་འདོམས་པར་སྨན་པ་དང༌། བོད་ཀྱི་སྐད་ཡིག་འཕེལ་རྒྱས་དང༌། ཞིབ་འཇུག་གི་དཔྱད་གཞིར་སྨན་སླད། རྩ་བའི་གཞུང་གི་ཁོག་འབུབས་ལུགས་དང༌། བློ་ངོར་འདུམ་བདེ་བའི་ཆེད་དུ་ས་བཅད་ཀྱི་དུམ་ཚན་སོ་སོར་བགོས་ཏེ། ཚིག་དོན་མཐར་ཆགས་ཞིབ་འགྲེལ་དང༌། མཐའ་དཔྱོད་པའི་ཚེ་ནའང་སྔོན་བྱོན་མཁས་པའི་བཞེད་སྲོལ་ལ་ཁྲིད་རྒྱུན་དང༌། རྩལ་བཤད་ཀྱི་རིགས་ལམ་ཟུང་དུ་སྦྲེལ་ཅིང༌། བོད་ཀྱི་བརྡ་སྤྲོད་གཞུང་ལུགས་ཀྱི་མ་རྐང་དེ། རྒྱ་གར་གྱི་ལེགས་སྦྱར་གྱི་བརྡ་སྤྲོད་གཞུང་ལུགས་ལ་གཞི་བྱས་འདུག་པའི་གནས་ལུགས་མགོ་མཇུག་བར་གསུམ་དང༌། ཕྱོགས་དང་སྒོ་ཀུན་ནས་གསེད་བཀྲོལ་གྱིས། མ་བུ་ངོ་སྤྲོད་འཆད་ཐབས་རྣོ་ངར་ཆེ་བའི་འཇུག་ངོགས་ལས་ཐོན་འདུག་ལ། རྒྱས་འགྲེལ་འདིའི་ནང༌།
ཡི་གེ་སྦྱོར་བའི་སྐྱེ་གནས་སྟོན་པའི་རྣམ་གཞག་ལ་སྔོན་ཆད་འགྲེལ་མཁན་མ་བྱུང་བའི་དབང་གིས་ཤེས་དཀའ་བའི་གནས་སུ་གྱུར་བ་དང༌། དེ་བཞིན་ཡི་གེ་གྲངས་ཀྱིས་བསྟན་པ་མང་དུ་ཡོད་པ་རྣམས་ལ་ཞིབ་འགྲེལ་མཛད་འདུག་པ་དང།
བོད་ཀྱི་བརྡ་སྤྲོད་ཀྱི་རྣམ་གཞག་མིང་ཚིག་ཡི་གེའི་ཚོགས་གསུམ་དུ་བསྡུས་ནས་གསུངས་པས། སུམ་རྟགས་ཀྱི་རྩ་ཚིག་ཀྱང་གོང་འོག་གི་སྡེབ་སྦྱོར་དཀྲུགས་ནས་འཆད་འདུག་པ་ལྟར། དེའི་དོན་རྩ་བའི་མཐིལ་དུ་བཟུང་ནས་ས་བཅད་ཕྱེས་ནས་འཆད་པ་དང༌།
རྗེས་འཇུག་གི་རྟགས་ཀྱི་དབྱེ་བ་ཞལ་གསལ་གསུངས་པ་ལ། མཁས་མཆོག་སི་ཏུ་སོགས་ཀྱིས་དགག་པ་མཛད་པའི་གནས་སུ་གྱུར་ནའང༌། ཞིབ་ཏུ་དཔྱད་ན། ཆོས་རྗེ་ས་པན་གྱི་དགོངས་པ་གཞིར་བཞག་ཐོག ནང་གསེས་རྟགས་ཀྱི་དབྱེ་བའི་སྐབས་སི་ཏུའི་རིགས་ལམ་གྱི་འགྲོས་བཀབ་ན། སྐྱོན་སྟོན་པའི་སྐབས་མི་རྙེད་པར་མ་ཟད། གཞུང་གི་ཁོག་གཅིག་ཏུ་འབབ་པའི་གནས་ལུགས་ཞིབ་ཏུ་གླེང་སྟེ་དཔྱད་གཞིར་བཀོད་འདུག་པ་དང༌།
ཚིག་གི་སྐབས་སུ་དབྱེ་བསྡུ་གཉིས་ཀྱི་སྒོ་ནས་གསུངས་ཡོད་པ་བཞིན་ཞིབ་བཤད་རྒྱས་གླེང་དང༌། དབྱེ་བ་རྣམ་དབྱེའི་སྐོར། བོད་སྔ་རབས་པའི་ལུགས་བཞིན་བཀྲལ་པས། དེང་སྐབས་བོད་ཀྱི་བརྡ་སྤྲོད་སྨྲ་བ་རྣམས་ཀྱི་ལུགས་དང་ཅུང་ཟད་མི་མཐུན་ནའང༌། རྣམ་དབྱེ་འཆད་དགོས་པའི་དོན་དང༌། རྣམ་དབྱེའི་རང་བཞིན་སོགས་ཇི་བཞིན་བཤད་ཡོད་པར་མ་ཟད། ལེགས་སྦྱར་གྱི་རྣམ་དབྱེ་དང༌། གཅིག་མཚུངས་སུ་བཤད་འདུག་པས་བློ་གསལ་གཟུར་གནས་དོན་གཉེར་ཅན་དག་ལ་དཔྱད་གཞིའི་བློ་སྐྱེད་རེ་འབྱུང་ངེས་པ་དང༌།
སློབ་དཔོན་ཐོན་མིའི་སུམ་རྟགས་གཉིས་ལ་བོད་ཀྱི་བརྡ་སྤྲོད་ཀྱི་གནད་འགག་ཕྱོགས་དང༌། སྒོ་ཐམས་ཅད་ནས་ཚང་ཡོད་མེད་དང༌། ད་དུང་ཁ་སྐོང་གང་དག་དགོས་མིན་ཐད། བསམ་ཚུལ་དང་མཐོང་ཕྱོགས་གང་ཡོད་དེང་རབས་བརྡ་སྤྲོད་མཁས་པའི་ལུགས་དང་སྦྲགས་ནས་གསལ་བཤད་གང་འཚམ་བྱས་འདུག་པ་དང༌།
ཕྱིས་ཀྱི་མཁས་པ་ཁག་གཅིག་གིས་སུམ་རྟགས་ཀྱི་རྩ་བ་སློབ་དཔོན་ཐོན་མིའི་མིན་ལུགས་དང༌། དེ་ནི་ས་པན་གྱི་ཡི་གེ་སྦྱོར་བ་འདི་ཉིད་ལས་ལོགས་སུ་མེད་ལུགས་འདོད་མཁན་ཡོད་པ་ལ། འགྲེལ་པ་འདིར་སུམ་རྟགས་གཉིས་ཀྱི་རྩ་བ་གོང་འོག་དཀྲུགས་པ་ལ་དགོས་པ་ཡོད་ལུགས་རྩ་བའི་མཐིལ་དུ་བཟུང་ནས་འཆད་ཅིང༌། ཐོན་མིའི་རྩ་ཚིག་དང༌། བཤད་སྦྱར་ལྟ་བུའི་ཚིགས་སུ་བཅད་པའི་དོན་གཉིས་མི་འདྲ་བའི་ཆ་ཡོད་པའང་གསལ་བཤད་མཛད་གང་ཐུབ་བྱས་འདུག
    གཞན་ཡང༌། ཚིག་གི་སྡེབ་སྦྱོར་ལེགས་ཉེས་དང༌། ཚིག་གི་ལོ་མ་ཅུང་ཟད་སྟུག་ཆེས་ནས་དོན་གྱི་འབྲས་བུ་བསྒྲིབས་པ་དང༌། སྔ་ཕྱི་མཁས་པའི་གཞུང་ལུགས་ཀྱི་དངོས་ཤུགས་བསྟན་དོན་དང༌། དྲང་ངེས་ཀྱི་ཚིག་ལ་དཔྱོད་པའི་ཚེ་རིགས་ལམ་གྱི་རྣོ་རྟུལ་སོ་མཚམས་སོགས། བློ་དཀྱེལ་ཡངས་པའི་གཟུར་གནས་ཤེས་ལྡན་དག་གིས་ལུང་རིགས་ཀྱི་རྐྱ་བར་ནས་དྲངས་ཏེ༑ དཔྱད་དགོས་པའི་གནད་དོན་ཡང་ཁ་ཤས་ཡོད་སྲིད་པ་དང༌། གང་ལྟར། 《བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་》དང༌། 《ཡི་གེ་སྦྱོར་བའི་རྣམ་བཤད་སྨྲ་བའི་རྒྱན་》ཞེས་བྱ་བའི་ལེགས་བཤད་འདི་གཉིས་ཀྱིས། སློབ་དཔོན་ཐོན་མི་དང༌། ཆོས་རྗེ་ས་པན། མཁས་མཆོག་སི་ཏུ་གཙུག་ལག་ཆོས་ཀྱི་འབྱུང་གནས་འཕྲིན་ལས་ཀུན་ཁྱབ་ཡེ་ཤེས་སྡེ་སོགས་ཀྱི་དགོངས་པ་མི་ཉམས་གོང་འཕེལ་དང༌། གནད་ལ་ཕིགས་པའི་ལུང་དང་རིགས་པའི་བྱེ་བྲག་རབ་ཏུ་གསལ་བས། ཐེ་ཚོམ་གྱི་དྲ་བ་གཅོད་ནུས་པ་དང༌། ལྟ་ཚུལ་དང་མཐོང་ཐོས་སྔར་མ་གྲགས་པ་དག་གིས། གསར་བ་ལ་དགའ་བ་དག་གི་ཡིད་དབང་འཕྲོག་པར་བྱེད་པ། བློ་ངོར་གཟུང་བདེ་བ་དང༌། རིགས་པའི་རྣམ་འགྱུར་རྣོན་པོར་འཇུག་པས། དག་བཤེར་ཡིད་རྟོན་འཕེར་བ་མང་དག་ཅིག་གིས། བརྡ་སྤྲོད་ཀྱི་དཀའ་གནད་དག་ལ་མ་རྟོགས་པ་དང་ལོག་པར་འཇུག་པའི་བློ་ཡི་བཙན་རྫོང་རང་བཞིན་གྱིས་གཞིག་ནུས་པ་སོགས། ཁྱད་ཆོས་དུ་མས་ཕྱུག་པའི་རྨད་དུ་བྱུང་བའི་ལེགས་བཤད་འདི་ཉིད་སློབ་གཞི་དང༌།  ཞིབ་འཇུག་གི་དཔྱད་གཞིར་གདོན་མི་ཟ་བར་ཕན་ངེས་པས་གཟུར་གནས། བློ་ལྡན། དོན་གཉེར། སྐལ་བ་ལྡན་པ་དག་གི་ངག་གི་དགའ་སྟོན་དུ་ཅིས་ཀྱང་ཆེ་བས་རྗེས་སུ་ཡི་རང་བར་འོས་སོ། །
    རྩོམ་པ་པོའི་ལྷག་བསམ་རྣམ་པར་དག་པས་ཚུལ་འདིར་འབད་པ་ལས་བྱུང་བའི་རྣམ་དཀར་ལེགས་བྱས་ཀྱི་ཕུང་པོ་ཇི་སྙེད་ཅིག་བསགས་པའི་མཐུ་ལ་བརྟེན་ནས་བོད་ཀྱི་བརྡ་སྤྲོད་རིག་པའི་འཕྲིན་ལས་ཡུན་དུ་གནས་ཤིང་ཀུན་ལ་ཁྱབ་ཅིང༌། འགྲོ་ཀུན་སོ་སོར་ཡང་དག་རིག་བཞིའི་དཔལ་ཡོན་ལ་ལོངས་སྤྱོད་པའི་རྒྱུར་འགྱུར་བའི་སྨོན་འདུན་བཅས། 
    སེར་བྱེས་ལྷ་རམས་པ་རོང་པོ་བློ་བཟང་སྙན་གྲགས་སམ། མིང་གཞན་རྒྱལ་བའི་མྱུ་གུར་འབོད་པས་བོད་རྒྱལ་ལོ་༢༡༣༦ རབ་བྱུང་རི་ཟླའི་བགྲང་བྱ་བཅུ་བདུན་པ་ས་གླང་ལོའི་བོད་ཟླ་༡༡ པའི་ཚེས་༡༩  ཉིན་ལེགས་པར་སྦྱར་བ་དགེ་ལེགས་འཕེལ། 
༄༅། །ཡི་གེའི་སྦྱོར་བའི་རྩ་བ་བཞུགས་སོ། །
ཆོས་རྗེ་ས་སྐྱ་པཎ་ཆེན་གྱིས་མཛད།
    འཇམ་པའི་དབྱངས་ལ་ཕྱག་འཚལ་ལོ། །བསླབ་པ་ཀུན་གྱི་གཞི་འཛིན་ཅིང༌། །
    རིག་བྱེད་སྨྲ་བ་རྣམས་ཀྱི་རྒྱུ། །མིང་ཚིག་བརྗོད་པ་ཀུན་གྱི་གཞི། །
    ཡི་གེའི་སྦྱོར་བ་བཤད་པར་བྱ། །ཡི་གེ་མིང་ཚིག་དགོས་འབྲེལ་དང༌། །
    འཇུག་ཚུལ་བསྟེན་ཚུལ་བསྟན་བྱ་བདུན། །དབྱེ་བསྡུ་དེ་བཤད་སྔོན་རྗེས་ལ། །
    ཡུལ་བྱེད་ཚུལ་ཆེད་བཞི་བཞི་སྟེ། །ཚུལ་གཉིས་པ་ལ་ཕྲག་བཅུ་བདུན། །
    ཡན་ལག་བཅུ་གཅིག་ཡི་གེ་འོ། །མིང་བཅུ་ཚིག་ལ་བརྒྱད་གཉིས་དགོས། །
    ལྡོག་དང་རྗེས་འགྲོ་ལུས་མདོར་བསྡུས། །ཡི་གེ་ཨཱ་ལི་ཀཱ་ལི་གཉིས། །
    ཨཱ་ལི་གསལ་བྱེད་ཨི་སོགས་བཞི། །ཀཱ་ལི་སུམ་ཅུ་ཐམ་པ་སྟེ། །
    སྡེ་པ་ཕྱེད་དང་བརྒྱད་གནས་པ། །མགྲིན་པ་དང་ནི་ལྕེ་དབུས་དང༌། །
    སོ་བར་ལྕེ་ཡི་རྩེ་མོ་དང༌། །མཆུ་དང་ལྕེ་དབུས་མགྲིན་པ་དང༌། །
    གནས་ལྔ་དག་ནས་འབྱུང་བ་ནི། །སྡེ་བཞི་དག་ལ་རིམ་བཞིན་དུ། །
    མཐའ་གཉིས་དྲུག་པའི་གསུམ་པ་དང༌། །ལྔ་པའི་ཐོག་གསུམ་བདུན་པའི་གཉིས། །
    ལྔ་པའི་བཞི་པ་མནན་བྱ་བ། །གསུམ་པ་གསུམ་དང་གཅིག་དང་གཅིག །
    ལྷག་མ་དྲུག་སྟེ་དེ་ལྟར་ན། །བདུན་བདུན་ལྔ་ལྔ་དྲུག་ཚན་ལ། །
    ཕོ་དང་མ་ནིང་མོ་དང་ནི། །ཤིན་ཏུ་མོ་དང་བཞི་བཞི་རུ། །
    སྡེ་པ་བཞི་པ་ཡན་ཆད་དབྱེ། །ལྷག་མ་བཅུ་བཞི་གནས་པ་ལ། །
    ཙ་སོགས་གསུམ་ནི་ཅ་སོགས་སྦྱར། །ཝ་ནི་བ་དང་སྦྱར་བར་བྱ། །
    ལྷག་མ་དྲུག་ནི་མོ་རུ་སྦྱར། །ར་ལ་ཧ་ནི་མོ་གཤམ་སྟེ། །
    མ་ནིང་མཚན་མེད་ཅེས་ཀྱང་བྱ། །ཨ་ནི་ཡིག་འབྲུ་ཀུན་གྱི་སྲོག །
    མིང་ཚིག་རབ་ཏུ་གསལ་བར་བྱེད། །ཁོང་ནས་འབྱུང་བ་སྐྱེ་མེད་པའོ། །
    མོ་ཡི་ཡི་གེའི་ནང་ནས་ནི། །རྗེས་འཇུག་ཡི་གེ་བཅུ་དབྱུང་བྱ། །
    འཇུག་པ་བཅུ་ཡི་ནང་ནས་ནི། །སྔོན་འཇུག་ཡི་གེ་ལྔ་དབྱུང་བྱ། །
    མི་འཇུག་པ་ནི་ཉི་ཤུ་འོ། །རྗེས་འཇུག་ཡི་གེ་བཅུ་ཉིད་ལས། །
    དང་པོ་གཉིས་(གསུམ་)པ་ལྔ་པ་དྲུག །བདུན་པ་རྣམས་ནི་སྔོན་འཇུག་གོ །
    སྔོན་འཇུག་ཡི་གེ་ལྔ་པོ་ལ། །ཕོ་དང་མ་ནིང་མོ་དང་ནི། །
    ཤིན་ཏུ་མོ་དང་བཞི་རུ་དབྱེ། །དང་པོ་གསུམ་པ་གཉིས་པ་ཡི། །
    ཐོག་གཉིས་གསུམ་པ་ལྔ་པ་སྟེ། །བཞི་པ་དེ་ཉིད་དེ་ལྟར་ན། །
    དེ་དག་རེ་རེའང་བཞི་བཞི་སྟེ། །གང་ལ་འཇུག་བྱེད་གང་གིས་བྱེད། །
    ཇི་ལྟར་འཇུག་བྱེད་ཅི་ཕྱིར་བྱེད། །གང་ལ་འཇུག་བྱེད་གང་གིས་ན། །
    ཕོ་ནི་ཕོ་བཞི་མོ་བདུན་ནོ། །དང་པོ་ཕོ་གསུམ་མོ་བརྒྱད་ལའོ། །
    གཉིས་པ་ཕོ་གཉིས་མོ་བཞི་ལའོ། །མོ་ནི་མོ་ལྔ་མ་ནིང་ལྔའོ། །
    ཤིན་ཏུ་མོ་ནི་མོ་བཞི་དང༌། །ཤིན་ཏུ་མོ་གསུམ་མ་ནིང་བཞིའོ། །
    མི་འཇུག་པ་ནི་འདི་དག་སྟེ། །ཕོ་ནི་མ་ནིང་ལ་མི་འཇུག །
    མོ་ནི་ཕོ་ལ་འཇུག་ལ་མིན། །མ་ནིང་རང་ལ་རང་མི་འཇུག །
    རང་གི་སྡེ་དང་ཕྲད་པ་ན། །ཕོ་ཡང་མོ་ལ་འཇུག་མི་འགྱུར། །
    མོ་དང་(མ་ནིང་)མོ་ཡང་དེ་བཞིན་ནོ། །ཇི་ལྟར་འཇུག་པར་བྱེད་ཅེས་ན། །
    ཕོ་ནི་དྲག་པོའི་ཚུལ་གྱིས་ཏེ། །མ་ནིང་རན་པར་ཇུག་(འཇུག་)པ་ཡིན། །
    མོ་ནི་ཞན་པའི་ཚུལ་གྱིས་འཇུག །ཤིན་ཏུ་མོ་ནི་མཉམ་པས་སོ། །
    ཅི་ཕྱིར་འཇུག་པར་བྱེད་ཅེ་ན། །ཕོ་ནི་འདས་དང་གཞན་བསྒྲུབ་ཕྱིར། །
    མ་ནིང་གཉིས་ཀ་ད་ལྟར་ཆེད། །མོ་ནི་བདག་དང་མ་འོངས་ཕྱིར། །
    ཤིན་ཏུ་མོ་ནི་མཉམ་ཕྱིར་རོ། །སྡེ་པ་ཕྱེད་དང་བརྒྱད་པོ་ཡི། །
    དང་པོ་གསུམ་པ་བཞི་པ་ལ། །མས་གཉིས་དྲུག་པའི་གསུམ་པ་དང༌། །
    བདུན་པ་ལས་ནི་ཤ་མ་གཏོགས། །རྗེས་འཇུག་ཡི་གེ་བཅུ་ཡིན་དེའི། །
    གསུམ་ལྔ་བཅུ་དང་བདུན་བརྒྱད་དང༌། །གཅིག་གཉིས་བཞི་དྲུག་དགུ་གྲངས་བཞིན། །
    གསུམ་གཉིས་ལྔ་ཡི་སྡེ་ཚན་གྱིས། །ཕོ་མོ་མ་ནིང་གསུམ་དུ་དབྱེ། །
    དེ་ཡང་དབྱེ་བ་བཞི་བཞི་སྟེ། །གང་ལ་འཇུག་བྱེད་གང་གིས་བྱེད། །
    ཇི་ལྟར་འཇུག་བྱེད་ཅི་ཕྱིར་བྱེད། །གང་ལ་ཡི་གེ་ཐམས་ཅད་ལ། །
    གང་གི་བཅུ་པོ་དེ་དག་གིས། །ཇི་ལྟར་རྣམ་པ་གཉིས་ཡིན་ཏེ། །
    སྒྲ་ཡི་འཇུག་ཚུལ་དོན་གྱི་ཚུལ། །དང་པོ་སྒྲ་ཡི་འཇུག་ཚུལ་ནི། །
    དྲག་ཞན་བར་མ་གསུམ་དུ་འཇུག །དེ་ནས་དོན་གྱི་འཇུག་ཚུལ་ནི། །
    རང་རང་མཐུན་པའི་མཐའ་དྲངས་ཏེ། །རྗེས་འཇུག་ཡི་གེ་བཅུ་པོ་ནི། །
    མིང་གང་གི་ནི་མཐར་སྦྱར་བ། །དེ་ལ་ཨཱ་ལི་བཞི་པ་སྦྱར། །
    སླར་བསྡུ་བར་ནི་ཤེས་པར་བྱ། །རྗེས་འཇུག་ཡི་གེ་བཅུ་པོ་ལས། །
    མིང་གང་མཐའ་ན་བཅུ་པ་གནས། །དེ་ལ་ཨཱ་ལི་གཉིས་པ་སྦྱར། །
    གང་མིང་མཐའ་ན་བརྒྱད་པ་གནས། །དེ་ལ་གཉིས་པ་ཨུ་ཡང་སྦྱར། །
    གང་མིང་མཐའ་ན་གསུམ་པ་གནས། །དེ་ལ་ཨཱ་ལི་གཉིས་པ་སྦྱར། །
    བཞི་པ་དགུ་པ་དངོས་ཀྱང་སྟེ། །ལས་དང་ཆེད་དང་རྟེན་གནས་དང༌། །
    དེ་ཉིད་ཚེ་སྐབས་ལ་སྒྲ་ཡིན། །རྗེས་འཇུག་ཡི་གེ་བཅུ་པོ་ལ། །
    ཨི་དང་མཐུན་ལུགས་འདི་ལྟ་སྟེ། །དང་པོ་གཉིས་ལ་དང་པོ་མཐུན། །
    གསུམ་ལྔ་བཅུ་ལ་ཀྱ་དང་སྦྱར། །བདུན་པ་ཉིད་ནི་བདུན་པ་སྟེ། །
    ལྷག་མ་རྣམས་ལ་གྱ་སྦྱར་བ། །དེ་དག་ཨི་སྦྱར་འབྲེལ་བའི་ས། །
    དེ་རྣམས་ལ་ནི་བཅུ་པ་སྦྱར། །བྱེད་པ་པོ་རུ་ཤེས་པར་བྱ། །
    ཨཱ་ལི་ཕྱིས་ནས་གཉིས་པ་སྦྱར། །ཚིག་རྒྱན་གཉིས་དང་སྡུད་པར་འགྱུར། །
    ལ་དོན་སུ་ལ་ཨུ་ཕྱིས་ནས། །དེ་ལ་གསུམ་པའི་དང་པོ་སྦྱར། །
    སྟེང་དུ་ཨཱ་ལི་གསུམ་པས་བརྒྱན། །དེ་ནི་ལྷག་མ་དང་བཅས་པའོ། །
    རྗེས་འཇུག་ཡི་གེ་བཅུ་པོ་ལ། །དྲུག་པ་སྦྱར་ན་འབྱེད་སྡུད་ཡིན། །
    རྗེས་འཇུག་ཡི་གེ་བཅུ་པོ་ཡི། །བཞི་པ་དགུ་པ་བཅུ་པ་པ(ལ་བཅུ་པ)། །
    སྦྱར་བ་འབྱུང་ཁུངས་ས་ཡིན་ཏེ། །དགར་དང་སྡུད་པའང་དེ་བཞིན་ཡིན། །
    གང་མིང་བརྗོད་པའི་དང་པོ་རུ། །ཀྱེ་སྦྱར་ན་ནི་བོད་པར་འགྱུར། །
    མིང་གང་མཐའ་དང་མཐུན་པ་ཡི། །བཞི་པ་ལ་ནི་ཨི་སྦྱར་བ། །
    དགར་དང་བསྣན་(བརྣན་)པའི་ཚིག་ཏུ་འགྱུར། །མིང་གང་རུང་བའི་བར་མཚམས་སུ། །
    གསུམ་པ་ལ་ནི་གཉིས་པ་སྦྱར། །དེ་ནི་སྡུད་དང་འབྱེད་པ་དང༌། །
    རྒྱུ་མཚན་ཚེ་སྐབས་གདམ་ངག་ལྔའོ། །མིང་གང་གི་ནི་ཡ་ཐ་རུ། །
    དང་པོ་ལ་ནི་གཉིས་ལ་སྦྱར། །དེ་ནི་བྱེད་པའི་ཚིག་བརྒྱད་པོ། །
    སྤྱི་ལ་བྱ་བ་ཉིད་དུ་འགྱུར། །མིང་གང་གི་ནི་ཡ་(མ་)ཐ་ན། །
    པུ་ལིངྒ་ཡི་སྒྲ་བྱུང་ན། །བདག་པོའི་སར་ནི་ཤེས་པར་བྱའོ། །
    མིང་གང་གི་ནི་ཡ་ཐ་ན། །སྟྲཱི་ལིངྒ་ཡི་སྒྲ་བྱུང་ན། །
    དགག་པའི་གནས་སུ་ཤེས་པར་བྱ། །མིང་གང་གི་ནི་ཡ་ཐ་ན། །
    གསུམ་པ་ལ་ནི་ཨེ་སྦྱར་བ། །ཐ་སྙད་དབང་དུ་གསུམ་ཡིན་ཏེ། །
    དངོས་པོའི་དབང་དུ་བཞི་རུ་འགྱུར། །དུས་ཀྱི་དབང་དུ་གཉིས་ཡིན་ནོ། །
    གཉིས་པའི་བཞི་པ་ཨིས་བརྒྱན་པ། །གསུམ་པའི་གསུམ་སྦྱར་མ་འབྲེལ་དང༌། །
    གཞན་ལྡན་རྣམ་གཅོད་དངོས་རྐྱེན་དང༌། །ཕྱི་ཚིག་ཐ་དད་མིན་པ་འོ། །
    ལྔ་(སྔ་)གཉིས་ཁོ་ན་བདེན་བཅས་འཇུག །དང་པོའི་གསུམ་པ་བདུན་པའི་གཉིས། །
    སྦྱར་བ་སྤྱི་འཇུག་གསུམ་པ་ཡི། །དང་པོ་ཨེས་བརྒྱན་བཞི་རྗེས་ལྡན། །
    དམིགས་འཛིན་དེ་གཉིས་ཆ་ལྡན་ཏེ། །ཁ་ཅིག་ལྔ་(སྔ་)ཕྱིས་ཟིལ་གནོན་སྦྱར། །
    གདགས་དང་བརྗོད་པའི་ཁྱད་པར་ནི། །ཀ་ག་པ་བ་ཟ་ས་གཉིས། །
    ལ་ཡི་ཡི་གེ་བཏགས་པ་དང༌། །ཀ་ཁ་ང་ཇ་ཏ་ད་ན། །
    སྟེང་དུ་ར་ཡིས་བརྒྱན་པ་དང༌། །དེ་བཞིན་ས་ཡིས་བརྒྱན་པ་དང༌། །
    ཀ་ཁ་ང་ཅ་ཇ་ཏ་ད། །སྟེང་དུ་ལ་ཡིས་བརྒྱན་པ་ནི། །
    དོན་ལ་ཐ་དད་ཡོད་པའི་ཕྱིར། །མ་བུ་ཐ་དད་གནས་པ་ཡིན། །
    མ་ཡི་ཡི་གེ་ཆུང་བ་སྟེ། །བུ་ཡི་ཡི་གེ་ཆེ་བ་ཡིན། །
    བརྗོད་པ་ཐ་དད་ཤེས་པར་བྱ། །ཀ་ཁ་ག་པ་ཕ་བ་མ། །
    དེ་ལྟར་ཡི་གེ་བདུན་པོ་དང༌། །ཀ་ཁ་ག་ཅ་ཙ་ཆ་ཚ། །
    ཞ་ར་ཤ་ས་བཅུ་གཅིག་དང༌། །ཀ་ཁ་ག་ཏ་ད་པ་ཕ། །
    བ་མ་ས་ཧ་བཅུ་གཅིག་ལ། །ཡ་སྟ་ར་སྟ་ཝ་སྟ་གསུམ། །
    གོ་རིམ་བཞིན་དུ་ཤེས་པར་བྱ། །གུ་གུ་འགྲེང་བུ་ན་རོ་དང༌། །
    ཞབས་ཀྱུ་ཀུན་ལ་འབྱུང་བ་ཡིན། །འདིར་མང་སྤྲོས་པས་ཅི་ཞིག་བྱ། །
    ཆོས་ཀྱི་སྐད་དང་མཐུན་པ་ཡིས། །རང་ཡུལ་སྐད་ངན་སྤང་བར་བྱ། །
    ཚིགས་སུ་བཅད་ལ་(པ་)མཚམས་སྦྱོར་རྣམས། །ཅུང་ཟད་བསྡུས་པ་ཡོད་ན་ཡང༌། །
    དེ་ནི་དེ་བཞིན་སྦྱར་བར་བྱའོ། །ཅི་ཕྱིར་འཇུག་པར་བྱེད་ཅེ་ན། །
    ཡི་གེའི་ཁོང་ནས་མིང་འབྱུང་སྟེ། །མིང་གི་ཁོང་ནས་ཚིག་ཕྱུང་ནས། །
    ཚིག་གིས་དོན་རྣམས་སྟོན་བྱེད་པའོ། །མིང་ལ་གྲུབ་དང་རྗེས་གྲུབ་གཉིས། །
    དང་པོ་འདོད་རྒྱལ་ཕྱི་མ་ལ། །རྣམ་གཉིས་དོན་ལྡན་བརྒྱད་ཡིན་ཏེ། །
    ཡིན་དང་ངོ་བོར་གྲུབ་པ་དང༌། །དངོས་པོའི་རྐྱེན་དངོས་བཏགས་པ་ལྔ། །
    ཡོད་ཕན་བྱེད་ལས་འདྲ་བ་འོ། །ཚིག་གི་དབྱེ་བསྡུ་བྱེད་པ་བརྒྱད། །
    དངོས་ལས་བྱེད་ཆེད་འབྱུང་གནས་འབྲེལ། །གནས་དང་བྱེད་པོ་བསྡུ་བ་བརྒྱད། །
    འབྲུ་མང་པོ་དང་ཚིག་སྡུད་དང༌། །བྱེ་བྲག་ཡན་ལག་གཞི་བསྡུ་དང༌། །
    གཞི་གཅིག་སྐྱེས་བུ་ཟླས་བསྡུ་བའོ། །དང་པོའི་ཚིག་མང་དང་གཉིས་ཏེ། །
    དེ་ལ་རང་མིང་ལྡན་མི་ལྡན། །ཕྱོགས་དང་རྣམ་གྲངས་ཕན་ཚུན་བསྟེན། །
    དྲུག་གི་ཕྱོགས་ཀུན་ཕྱོགས་གཅིག་ལ། །མཐུན་དང་ཐ་དད་དབྱེ་བ་བཞི། །
    ཕྱེ་ལ་ཕྱེད་(བྱེད་)པ་དྲུག་གིས་བསྒྱུར། །བརྒྱད་(བརྒྱ་)དང་བཞི་བཅུ་རྩ་བཞི་ལས། །
    དུས་གཅིག་གསུམ་ལྡན་ཉིད་དུ་སྦྱར། །མོ་ཡི་ཡི་གེ་མེད་པ་ན། །
    ཕོ་ཡིག་བརྗོད་པ་མེད་པར་འགྱུར། །ཕོ་ཡིག་དེ་དག་རྣམས་ལ་ཡང༌། །
    འཇུག་པར་བཅས་པ་མེད་ན་ནི། །མིང་དང་ཚིག་ཀྱང་གསལ་མི་ནུས། །
    མིང་ཚིག་གསལ་བ་མེད་ན་ནི། །དོན་རྣམས་བརྗོད་པར་མི་འགྱུར་རོ། །
    དེ་ལྟར་འགྱུར་ན་འཇིག་རྟེན་གྱི། །སེམས་ཅན་རྣམས་ནི་བདེ་བར་འགྱུར། །
    ས་སྐྱ་པཎྜིཏས་སྦྱར་པའོ།།    །།
༄༅། །བོད་ཀྱི་བརྡ་སྤྲོད་པ་ཡི་གེའི་སྦྱོར་བའི་འགྲེལ་པ་སྨྲ་བའི་རྒྱན་ཞེས་བྱ་བ་བཞུགས་སོ། །
བརྩེ་བའི་གཏེར་ཆེན་གཅིག་ཏུ་སྤུངས་པ་ལས། །ལེགས་བྱུང་གངས་རིའི་མགོན་པོ་པད་དཀར་འཆང༌། །
གསོལ་འདེབས་དབྱངས་སྙན་དྲི་ཟའི་རོལ་མོ་ཡིས། །མཆོད་དོ་བྱང་ཆུབ་བར་དུ་སྐྱོངས་པར་མཛོད། །
དམར་སེར་དྷི་ཡིག་ཧྲིཾ་དཀར་ཟློས་པ་ལས། །རོལ་རྩེད་འོད་ཟེར་སྟོང་གི་འཇོ་སྒེག་གིས། །
ཡངས་པའི་ས་ཆེན་དགེ་ལེགས་ཆར་ཆེན་གྱིས། །བརླན་མཛད་མགོན་པོ་བདག་གི་སྙིང་དུ་རོལ། །
ཟུར་ཕུད་ལྔ་པས་བསམ་བཞིན་རིན་ཆེན་རྒྱན། །ལེགས་དོར་ངུར་སྨྲིག་ཟོལ་གྱིས་རོལ་བ་ལས། །
ཐུབ་བསྟན་གདུགས་དཀར་དགུང་དུ་བསྒྲེངས་པའི་མགོན། །ཆོས་རྗེ་ས་སྐྱ་པ་དེར་གུས་པས་མཆོད། །
གང་ཐུགས་རིན་ཆེན་དང་པོའི་རོལ་མཚོ་ལས། །ལེགས་བྱུང་སྒྲ་རིག་བྱེ་བའི་རླབས་ཕྲེང་རྩེར། །
གཡོ་བ་ཡི་གེ་སྦྱོར་བའི་ནོར་བུ་གང༌། །ལག་པར་སོན་པ་སྔོན་བསགས་དགེ་བའི་མཐུ། །
དེང་དུས་སྔོན་གྱི་གཞུང་ལུགས་པདྨའི་གཉེན། །ནུབ་རིའི་འཕོངས་སུ་བཞུད་ལ་མ་བཟོད་པར། །
ཀུན་གསལ་དབྱིངས་སུ་འདེགས་པའི་བཀོད་པ་བརྒྱ། །མ་བསྐོས་ལས་ཀྱི་སྐལ་བ་བཙན་གྱིས་བཟུང༌། །
དེ་ལྟར་ཤེས་བྱར་དགྱེས་པའི་དཔྱོད་ལྡན་ཁྱུ། །དཔྱད་གསུམ་རོལ་མོ་ཚོགས་ཀྱི་རམ་འདེགས་དང༌། །
ལྷན་ཅིག་མཆོད་པར་རོལ་བའི་སྟངས་སྟབས་ཀྱིས། །ཡངས་པའི་ས་ཆེན་གར་དུ་ཟློས་ཤིག་ཨང༌། །
    ཞེས་སྔོན་བསུ་བའི་ཚིག་གི་བཀོད་པ་དྲི་ཟའི་གླུ་དབྱངས་ལས་དྲངས་ཏེ། ཞུ་བར་བྱ་བའི་གཏམ་དངོས་ནི། ཇི་སྐད་དུ། འཇམ་མགོན་བླ་མ་ཙོང་ཁ་པ་ཆེན་པོའི་ཞལ་ནས། རིགས་ལམ་རྣམ་པར་ཕྱེ་བའི་རྣམ་དཔྱོད་དང༌། ། གཞུང་ལུགས་གདམས་པར་ཤར་བའི་ཉམས་ལེན་དང༌། །ཚིག་སྦྱོར་ཚུལ་ལ་མཁས་པའི་ངག་གི་དཔལ། །ས་སྟེང་འདི་ན་རིན་ཆེན་རྣམ་གསུམ་སྣང༌། །ཞེས་གསུངས་པ་ལྟར་ཏེ། རིགས་ལམ་ནི་ཡིན་མིན་སོ་སོར་འབྱེད་བྱེད་ཀྱི་གཏན་ཚིགས་དང༌། གཞུང་ལུགས་གདམས་པར་ཤར་བ་ནི་ཆོས་ཀྱི་གནས་ཚུལ་ཇི་བཞིན་ངོ་འཕྲོད་པ་སྟེ། དེ་ལྟར་ངོ་སྤྲོད་པའི་མཚན་ཉིད་རིག་པ་དང༌། ཚིག་གི་སྦྱོར་བ་ཚུལ་ཇི་ལྟར་སྤེལ་བ་སྟེ། ཡི་གེ་ལས་མིང་དང༌། དེ་ལས་ཚིག དེ་ལས་བརྗོད་པ་བཅས་ཀྱི་རྣམ་པར་ཤར་ནས་མཐོང་ཐོས་དྲན་རེག་གི་གནས་ཚུལ་རྣམས་ཇི་བཞིན་ཡི་གེ་ཐོག་ཏུ་འབབ་པར་བྱེད་པ་སྟེ། སྒྲ་རིག་པ་གསུམ་ནི་ས་སྟེང་གི་རིན་ཆེན་གསུམ་དུ་བགྲངས་པར་མཛད། དེ་ལྟ་བུའི་རིན་ཆེན་གྱི་ཡ་གྱལ་སྒྲ་རིག་པའི་ཚུལ་ཇི་ལྟ་བུ་ཞེ་ན། མཁས་བླུན་མང་པོས་བཞེད་སྲོལ་མི་འདྲ་བ་དུ་མར་གནས་ན་ཡང༌། གངས་རིའི་ཁྲོད་ཀྱི་མཁས་པའི་དབང་པོ་རྣམས་ཀྱིས་འདི་ལྟར་བཞེད་དེ། ངག་གི་རིག་བྱེད་ཚུལ་ཇི་ལྟར་སྤེལ་བའི་ཚུལ་ལ་སྒྲ་རིག་པར་བརྗོད། སྒྲ་རིག་པ་དང་བརྡ་སྤྲོད་པ་སོགས་དོན་གཅིག་ཙམ་དུ་ཟད། སྤྱིར་སྒྲ་རིག་པ་ཞེས་པའི་སྒྲ་ནི་སྐྱེས་བུའི་ཤེས་རྒྱུད་ཀྱིས་བསྡུས་པའི་ངག་ལ་གོ་དགོས་ཤིང༌། རིག་པ་ཞེས་པས་དེ་ལྟ་བུའི་སྒྲ་ཚུལ་ཇི་ལྟར་སྦྱོར་བའི་གཞུང་ལུགས་ཏེ། ཡི་གེ མིང༌། ཚིག བརྗོད་པ་བཅས་སུ་གྲུབ་ནས་སྐབས་བབ་ཀྱི་དོན་ཐམས་ཅད་བདེ་ལེགས་ངང་བརྡ་འཕྲོད་པར་བྱེད་པ་དང༌། བརྡ་འཕྲོད་པ་ཙམ་མིན་པར་བརྗོད་པ་བདེ་བ། དོན་གསལ། བརྗོད་དོན་ཐད་ཀར་མཚོན་ནུས་པ་སོགས་ཀྱི་ཁྱད་ཆོས་ལྡན་པའི་གཞུང་ལུགས་ཤིག་ལ་གོ་དགོས། དེས་ན་སྒྲ་རིག་པ་དང་ངག་གི་རིག་བྱེད་གཉིས་དོན་མཉམ། སྒྲ་རིག་པ་མ་ཡིན་པར་གྱུར་པའི་ངག་གི་རིག་བྱེད་ཀྱི་གཞུང་ལུགས་དང༌། ཡང་ན་དེ་འབྲེལ་གྱི་རྣམ་གཞག་སོགས་ཅི་ཡང་མེད། ཅུང་ཟད་ཁ་གསལ་བོའི་སྒོ་ནས་བཤད་ན་ཡི་གེ་ལས་སུ་མཆིས་པ་ཡིན་ན། དེ་ལྟ་བུའི་ཡི་གེ་སྡེབ་སྦྱོར་གྱི་ཚུལ་གང་འདྲ་ཞིག་ཡིན་ཡང་སྒྲ་རིག་པའི་ཁོངས་སུ་བསྡུ་དགོས་ཤིང༌། སྒྲ་རིག་པ་མ་ཡིན་པར་གྱུར་པའི་ཡི་གེ་ལས་སུ་བྱ་བ་གང་ཡང་མེད། དེས་ན་རིག་གནས་ཆེ་བ་ལྔའི་ནང་ཚན་གྱི་སྒྲ་རིག་པའང་འདི་ཡིན་ལ། རིག་གནས་ཆེ་བར་བཞག་པའི་རྒྱུ་མཚན་ཡང་འདིས་ཡིན། དེང་སྐབས་དེ་ལྟའི་དགོས་པ་མ་ཤེས་པར། བླུན་པོའི་ངག་རྒྱུན་དུ་འབྱམས་པའི་བརྡ་ཆད་གྱི་རྗེས་སྙེག་སྟེ། སྒྲ་རིག་པ་ཞེས་པ་ནི་ལེགས་པར་སྦྱར་བའི་བརྡ་སྤྲོད་པ་ཁོ་ནར་གོ་མཁན་ཡང་རེ་ཟུང་ཡོད་ཚོད། སྤྱིར་ན་འཛམ་གླིང་འདིར་སྒྲ་རིག་པ་ལ། སྐད་དམ་སྒྲ་ཡི་ཁྲིམས་དང༌། ཡི་གེ་ཁྲིམས་སོགས་ཀྱི་ཐ་སྙད་སྣང་བ་མ་ཟད། དབྱིན་ཡིག་ལྟ་བུའི་སྒྲ་རིག་པ་ལ་སྒྲའམ་སྐད་ཀྱི་ཁྲིམས་དང༌། བོད་ཀྱི་སྒྲ་རིག་པ་ཡི་གེ་ཁྲིམས་སོགས་ཀྱིས་ཁྱད་པར་འབྱེད་མཁན་ཡང་སྣང༌། དེ་དག་ཀྱང་ཁོ་པ་ཚོའི་རིག་པའི་གཞུང་ལུགས་དང་སྦྱར་བའི་གཏམ་ཡིན་མོད། དེ་དག་ཤེས་དགོས་པའང་གལ་ཆེ་བར་སྣང༌། དེས་ན་དེ་ལྟ་བུའི་བརྡ་སྤྲོད་པའམ་སྒྲ་རིག་པ་ལ་དབྱེ་ན་མང་དུ་འགྱུར། གདངས་ཀྱི་ཚུལ་སྟོན་པའི་གཞུང་དང༌། ཡི་གེ་ཚུལ་སྟོན་པའི་གཞུང་དང༌། མིང་གི་ཚུལ་སྟོན་པའི་གཞུང་དང༌། བརྗོད་པའི་ཚུལ་སྟོན་པའི་གཞུང་དང༌། ཚིག་རྒྱན་གྱི་ཚུལ་སྟོན་པའི་གཞུང་དང༌། སྡེབ་སྦྱོར་གྱི་ཚུལ་སྟོན་པའི་གཞུང་སོགས་ཡོད་པ། དེ་ལྟར་ཡོད་པའི་རྒྱུ་མཚན་གྱིས་རིག་གནས་ཆུང་བ་ལྔའི་ནང་གི་སྙན་ཚིག་རིག་པ་དང་སྡེབ་སྦྱོར་རིག་པ་སོགས་སྒྲ་རིག་པའི་ཁོངས་སུ་བཞག་པའང་འདི་ལ་ཐུག་ཡོད་པས་ཚུལ་དེ་དག་ཤེས་པར་བྱ་རྒྱུ་ནི་གལ་འགངས་ཤིན་ཏུ་ཆེའོ། །
    དེས་ན་བོད་གངས་ཅན་ལ་ཡང་སྒྲ་རིག་པ་དང་ཡི་གེའི་སྲོལ་གཉིས་ཀ་ཐོན་མིས་བཏོད་པ་ཡིན་ལ། ཐོན་མིའི་སྒྲ་རིག་པའི་གཞུང་ལུགས་ཅི་ཙམ་བརྩམས་ཡོད་མེད་ཐད་གངས་རིའི་ཁྲོད་ཀྱི་མཁས་པ་རྣམས་ཀྱི་ཞལ་མི་མཐུན་མོད། འོན་ཀྱང་དེང་དུས་མཐོང་ལམ་དུ་བཞུགས་པ་ནི་བརྡ་སྤྲོད་པ་སུམ་ཅུ་པ་དང༌། རྟགས་ཀྱི་འཇུག་པ་གཉིས་ལས་མི་སྣང༌། སྤྱིར་ཐོན་མིས་སྒྲ་རིག་པའི་བསྟན་བཅོས་ཅི་ཙམ་བརྩམས་ཡོད་མེད་གཙོ་བོ་མིན་པར། བརྩམས་པའི་གཞུང་ལུགས་དེང་དུས་བཞུགས་པ་འདི་གཉིས་ཀྱིས་བོད་ཀྱི་སྒྲའམ་སྐད། ཡང་ན་ཡི་གེ་སྦྱོར་ཚུལ་ལ་འདང་དང་མི་འདང་བའི་ཐད་བསམ་གཞིག་བྱ་རྒྱུ་ནི་གལ་འགངས་ཆེ་བར་སྣང༌། གལ་ཏེ་མི་འདང་བའི་གནས་ཚུལ་ཡོད་ན། ཐོན་མིས་བརྩམས་པའི་སྒྲ་རིག་པའི་གཞུང་ལུགས་ཁག་ཅིག་ཉམས་ཉེས་སུ་གྱུར་ཡོད་པ་ར་འཕྲོད་པ་ཡིན་ཞིང༌། དེ་དག་གསོ་བའི་ཐབས་ལ་འབད་འབུངས་དགོས་པ་ནི་བརྗོད་མི་དགོས་པའི་ལས་འགན་ཞིག་ཡིན་མོད། འོན་ཀྱང་འདངས་ངེས་ཀྱི་གནས་སུ་མཆིས་ན་དེ་དག་འབད་པས་བཙལ་དགོས་དོན་མེད་ཅིང༌། ཕྱོགས་གཞན་ཞིག་ནས་ཡོད་མེད་ཀྱང་ཁ་ཚོན་མི་ཆོད་པའི་གནས་སུ་གྱུར་པར་ངེས། ཁོ་བོའི་མིག་ལམ་དུ་སོན་པའི་ཐོན་མིའི་བསྟན་བཅོས་བརྒྱད་བཞུགས་སྐོར་ནི། ལེགས་སྦྱར་གྱི་བརྡ་སྤྲོད་པར་གཞུང་བརྒྱད་བཞུགས་པ་ཇི་བཞིན་བོད་ལའང་དེ་ལྟར་ཡོད་པར་གསུངས་པ་ལ། སྙིང་པོ་ཅི་ཡང་མེད་པར་སྣང་སྟེ། ལེགས་སྦྱར་གྱི་བརྡ་སྤྲོད་པའི་གཞུང་བརྒྱད་ནི་མི་གཅིག་གིས་བརྩམས་པ་མིན་པ་མ་ཟད། དུས་རབས་གཅིག་གི་ནང་དུའང་བྱུང་བ་མིན། དེ་དག་ནི་དུས་སྐབས་དང་འཚམ་པའི་སྒོ་ནས་མཁས་པ་རྣམས་ཀྱིས་ལེགས་སྦྱར་གྱི་བརྡ་སྤྲོད་པའི་གཞུང་བརྩམས་པ་ལས། བརྗོད་བྱ་མི་འདྲ་བ་སོ་སོར་ཡིན་པ་ཞིག་མི་སྣང༌། བོད་ཀྱི་བརྡ་སྤྲོད་པའི་གཞུང་སུམ་རྟགས་གཉིས་ལ་མཚོན་ན་བརྗོད་བྱ་ཐ་དད་པའི་གཞུང་གཉིས་ཡིན་ལ། ལེགས་སྦྱར་གྱི་བརྡ་སྤྲོད་པའི་གཞུང་བརྒྱད་དེ་ལྟར་མིན། དེས་ན་ཐོན་མིས་བརྗོད་བྱ་གཅིག་པ་བརྒྱད་ཙམ་བརྩམས་དགོས་དོན་མེད་པར་སྣང༌། རྩ་འགྲེལ་ལྟ་བུ་རེ་གཉིས་བྱུང་ཆོག་པ་ལས་བརྒྱད་ཙམ་ཡོད་དགོས་དོན་མ་མཆིས། དེ་ལྟར་མིན་པར་ནང་དོན་མི་འདྲ་བ་བརྒྱད་ཙམ་ཡོད་པའི་དབང་དུ་བཏང་ནས་བཤད་ན། དེང་སྐབས་སུམ་རྟགས་གཉིས་ལས་མེད་པར་གཞན་དྲུག་ནུབ་པ་ཡིན་ན། བརྡ་འཕྲོད་པ་ལའང་དཀའ་བར་འགྱུར་བས་དེ་ལྟར་མེད་པར་མངོན། 
    ང་ཚོས་ངེས་དགོས་པ་ནི་བོད་ཀྱི་བརྡ་སྤྲོད་པའི་གཞུང་གི་ནང་དོན་གཙོ་བོ་ཁག་ཡིན་ཞིང༌། དེ་ལ་ཡི་གེ་དང༌། མིང༌། ཚིག བརྗོད་པ་བཅས་ལས་མ་འདས། དེ་རྣམས་ལས་ཀྱང་ཡི་གེ་དང་མིང༌། ཚིག་གསུམ་གལ་གནས་ཆེ་ལ༑ དེ་གསུམ་ལ་ཚོགས་གསུམ་ཞེས་བོད་རྒྱ་གཉིས་ལ་གྲགས། སུམ་ཅུ་པའི་གཞུང་དང་རྟགས་འཇུག་གཉིས་ལས། ཡི་གེ་བཤད་སྐབས་སུ་སྔོན་རྗེས་གཉིས་གཙོ་བོར་བཤད་པ་ལས། གཞན་མགོ་འདོགས་ཡང་གསུམ་དེ་ཙམ་གསལ་ཁ་མེད་པས་དེ་དག་བཤད་པའི་གཞུང་ཞིག་ཡོད་ཆོག་པར་སྣང༌། འདི་དག་ལ་བལྟས་ན་ཡི་གེ་བཤད་པའི་རྣམ་གཞག་རྒྱས་པ་ཞིག་ཡོད་ཀྱང་ནུབ་པར་བཤད་ནའང་འགལ་ཟླར་མི་འགྱུར་བ་འདྲ། ཡི་གེ་བཤད་པའི་སྐབས་སུ་མིང་གཞི། རྗེས་འཇུག སྔོན་འཇུག ཡང་འཇུག མགོ་ཅན། འདོགས་ཅན་རྣམས་ཀྱི་གྲངས་དང༌། དེ་དག་ཇི་ལྟར་འཇུག་ཚུལ་སོགས་ཞིབ་ཆ་བཤད་ཆོག་པ་དང༌། ད་དུང་དེའི་སྟེང་དུ་ཡི་གེའི་རྒྱུ་སོགས་ལེགས་སྦྱར་ལ་སྣང་བས། དེ་དག་གི་ལེགས་ཆ་རྣམས་མཁས་པ་ཕྱི་མ་ཕྱི་མས་བླངས་འདུག་པ་ལྟར་མཁན་པོ་འདིས་ཀྱང་བླངས་ཆོག་པར་སྣང༌། དེ་ན་ཡི་གེ་བཤད་པའི་གཞུང་ཡོངས་སུ་རྫོགས་པ་མིན་པའང་མཁྱེན་གལ་ཆེ། ཚུལ་དེ་དག་ཀྱང་འཆད་པར་འགྱུར་བའི་གཞུང་ལ་གཟིགས་ནའང་རྟོགས་ངེས་སུ་སྣང༌། 
    མིང་བཤད་པའི་གཞུང་གི་སྐབས་སུ། མིང་གི་གྲུབ་མཚམས་ཙམ་ལས་གཞན་རྣམས་གཞུང་འདི་གཉིས་ལ་མི་གསལ། དེས་ན་མིང་གི་དབྱེ་བ་དང༌། གོ་རིམ། འཕོ་འགྱུར་སོགས་སྟོན་པའི་གཞུང་ཞིག་ཟུར་དུ་ཡོད་ཆོག་པ་དང༌། དེའི་ཚུལ་ཡང་ལེགས་སྦྱར་ལ་མཚོན་ན། མིང་བཟོ་སྟངས་སམ་མིང་གྲུབ་སྟངས་མི་འདྲ་བ་མང་པོ་བཤད་ཡོད་པ་དང༌། བྱིངས་མིང་དུ་བཟོ་ཚུལ་གྱི་རྣམ་གཞག་ཞིབ་རྒྱས་སུ་མཆིས། དེར་མཚུངས་བོད་སྐད་ལའང་ལས་ཚིག་གིས་མིང་གྲུབ་པ་མང་དུ་ཡོད་པས་དེ་དག་ཇི་ལྟར་གྲུབ་པ་དང༌། ཇི་ལྟར་འགྲུབ་ཚུལ་སོགས་ཀྱང་དགོས་ངེས་ཤིག་ཡིན་པ་ལ་དེ་དག་ཟུར་ཙམ་ཡང་གཞུང་འདི་གཉིས་ལ་མི་སྣང༌། དེ་བཞིན་མིང་མང་པོ་ཞིག་ཚིག་བསྡུ་ལས་གྲུབ་ལ། ཚིག་བསྡུ་རྒྱག་སྟངས་ཀྱི་རྣམ་གཞག་ཅིག་བོད་སྐད་ལ་མེད་དུ་མི་རུང་བ་ཡིན་པ་མཁས་པ་ཕྱི་མ་རྣམས་ཀྱིས་དགོངས་ཏེ། ལེགས་སྦྱར་གྱི་ཚིག་བསྡུ་ཁུངས་སུ་མཛད་དེ་ཇི་སྙེད་ཅིག་གསུངས་ཡོད་མོད། གཞུང་འདི་གཉིས་ལ་དེ་དག་ཀྱང་མེད་པས་དེ་ལྟའི་གཞུང་ཞིག་ཀྱང་ཡོད་ཆོག་པ་མ་ཟད། ལེགས་སྦྱར་གྱི་བརྡ་སྤྲོད་པའི་གཞུང་ཀུན་ལ་ཚིག་བསྡུ་ཟུར་དུ་གསུངས་ཡོད། ཐོན་མིས་འདི་དག་མི་དགོངས་པ་ཅི་ལ་ཟད། འདི་དག་ནི་སྐད་ཀྱི་གཤིས་ཀ་དང་དཔེ་མཛད་སའི་གཞུང་གཉིས་ཀར་གྲུབ་པས་ས་བཅད་དམིགས་བསལ་རེ་ཡོད་ཆོག
    ཚིག་བཤད་པའི་སྐབས་ལ་མཚོན་ན། ལེགས་སྦྱར་ལ་བྱིངས་ཚིག་ཏུ་བཟོ་ཐབས་ཤིག་དང༌། མིང་ཚིག་ཏུ་བཟོ་ཐབས་གཉིས་ཡོད་པ་ལས། བོད་ཀྱི་སྐད་ལ་གཞིགས་ཏེ་མིང་ཚིག་ཏུ་བཟོ་ཐབས་རྒྱས་པར་གསུངས། དེ་ལའང་ཚིག་ཕྲད་ཀྱིས་བཟོ་ཐབས་དང༌། རྣམ་དབྱེ་ཡིས་བཟོ་ཐབས་གཉིས་སུ་དབྱེ་འདུག དེ་རྣམས་ཀྱི་དཔེ་ལེན་སའང་གང་ཡིན་དེང་སྐབས་ལེགས་སྦྱར་གྱི་བརྡ་སྤྲོད་པའི་གཞུང་ལ་གཟིགས་ན་མ་བུ་ངོ་འཕྲོད་ཐུབ། དེ་དག་སྟོན་པའི་གཞུང་ནི་རྩ་བ་སུམ་ཅུ་པ་ཡིན། བྱིངས་ཚིག་ཏུ་བཟོ་ཐབས་ལེགས་སྦྱར་ལ་ཞིབ་རྒྱས་སུ་ཡོད་ཅིང༌། ཐོན་མིས་དེ་ཉིད་ཞིབ་ཚགས་སུ་གསུངས་མེད་མོད། དེའི་དོན་ནི་བོད་སྐད་ཀྱི་གཤིས་ཀར་ལེགས་སྦྱར་བཞིན་ལས་ཚིག་བཤད་དུ་མེད་པ་དང༌། ལས་ཚིག་སྒྲུབ་སའི་གཞིའང་འདི་ཡིན་ཞེས་ལེགས་སྦྱར་བཞིན་མེད་པས་མ་གསུངས་པར་མངོན། འོན་ཀྱང་དེ་དག་རྩལ་འདོན་བྱས་པའི་གཞུང་ནི་རྟགས་ཀྱི་འཇུག་པ་ཡིན་ཞིང༌། རྟགས་འཇུག་ལས་ལས་ཚིག་སྐོར་ཞིབ་ཚགས་སུ་མཆིས། འདི་གཉིས་ལ་ལྟ་སྐབས་གཞི་ནས་དམིགས་བསལ་ཞིག་མཐོང་ཐུབ་པ་ནི་སྔོན་འཇུག་གིས་ལས་ཚིག་གི་རྣམ་པར་དབྱེ་བ་གྲུབ་པ་དང༌། རྗེས་འཇུག་གིས་མིང་དང་མཚམས་སྦྱོར་བར་བྱེད་པའི་རྐྱེན་དང༌། མཚམས་སྦྱོར་ཚུལ་གྱི་རྣམ་གཞག་བཅས་གྲུབ་པ་ངོ་འཕྲོད་ནུས། འོན་ཀྱང་ཚིག་བཤད་པའི་སྐབས་སུ་འདི་ཆད་ཅེས་དམིགས་བསལ་ངོས་འཛིན་རྒྱུ་མེད་པར་མངོན། གལ་ཏེ་དེ་ལྟར་ཡོད་ན་བདག་ཅག་ལ་བརྡ་སྤྲོད་མི་ནུས་པའི་དཀའ་ངལ་ཡང་འཕྲད་སྲིད། དེ་ལྟའི་དཀའ་ངལ་མེད་པའི་རྒྱུ་མཚན་གཙོ་བོ་ནི་གཞུང་འདི་ལ་ཆད་སྐྱོན་མེད་པའི་དབང་གིས་ཡིན་པར་སེམས། 
    ད་དུང་ཕྲད་ལ་མཚོན་ན་ཕྲད་རྐྱང་ཙམ་ལས་གཞུང་འདིར་བཤད་མེད་པ་དང༌། ཕྲད་འདུས་དང་དོན་སྟོན་པའི་ཕྲད་སོགས་འཇུག་ཚུལ་གྱི་གཞུང་ཟུར་པ་ཞིག་ཀྱང་ཡོད་ཆོག་པར་སྣང༌། རྟགས་འཇུག་སྐབས་སུ་སྔོན་རྗེས་གཉིས་ལ་རྟགས་ཀྱི་འཇུག་ཚུལ་གྱི་གཞུང་རྒྱས་པར་ཡོད་ཅིང༌། མིང་གཞིའི་ཡི་གེར་རྟགས་ཀྱི་དབྱེ་བ་ཙམ་ལས་འཇུག་ཚུལ་གྱི་གཞུང་མི་སྣང༌། གལ་ཏེ་འདི་ལ་འཇུག་ཚུལ་གྱི་གཞུང་ཞིག་ཡོད་ན། བྱིངས་གཞུང་ལྟ་བུ་ཞིག་ཡིན་དགོས་པར་འགྱུར་བས་དེ་ལྟ་བུ་མེད་ཅེས་སུས་ཁ་ཚོན་གཅོད་ཐུབ། གཞན་ཡང་སྡེབ་སྦྱོར་ལྟ་བུའང་འདིའི་ཆ་ལག་ཏུ་ཡོད་ཆོག་པར་སྣང་བས་དེ་དག་ལ་ཞིབ་ཏུ་དཔྱད་ན། ད་གཟོད་ཐོན་མིའི་གཞུང་གཞན་ཡོད་པའི་གནས་ཚུལ་རགས་ཙམ་ངེས་ཤེས་འདྲེན་ཐུབ།
    ཕྱོགས་གཞན་ནས་བལྟས་ན་ཐོན་མིས་སྒྲའི་གནས་བརྒྱད་ལྟ་བུའམ་ཡི་གེ་འཇུག་པའི་གནས་བརྒྱད་ལྟ་བུ་དང་འབྲེལ་ནས་བོད་ཀྱི་བརྡ་སྤྲོད་པའི་གཞུང་བརྩམས་ཆོག སྒྲའི་གནས་བརྒྱད་ཀྱི་དབང་དུ་བཏང་ན་ད་ལྟའི་སུམ་ཅུ་པ་དང་རྟགས་འཇུག་གཉིས་ནི། གནས་དྲུག་པ་དང༌། གནས་བདུན་པ་གཉིས་གཙོ་བོར་བྱས། གནས་ལྔ་པ་ཐོར་བུ་དང༌། གནས་དང་པོ་ཆ་འདྲ་དང༌། གནས་བཞི་པ་ཕྱོགས་རེ་པ་བཅས་ལས་གྲུབ་པར་མངོན། གནས་རེ་རེ་ནས་གཙོ་འདོན་བྱས་ནས་གསུངས་པའི་དབང་དུ་བཏང་ན་གཉིས་ལས་གསུངས་མི་འདུག དེ་ཡང་གནས་དྲུག་པ་དང༌། གནས་བདུན་པ་གཉིས་ཡིན་ཞིང་སུམ་རྟགས་ཀྱི་མཛད་བྱང་མི་མཐུན་པ་མང་པོར། སྐབས་ལྔ་པ་དང་དྲུག་པ་ལྟ་བུར་གསུངས། སྐབས་དེ་དག་ནི་གཞུང་དེ་དག་ལས་འཆད་སྲོལ་མི་འདྲ་བར་གནས་མོད། གུས་པས་མཐོང་ཕྱོགས་ཤིག་ལ་རྩ་བ་བརྒྱད་པ་ལས་དྲུག་པ་ནི་སུམ་ཅུ་པ་དང༌། བདུན་པ་ནི་རྟགས་འཇུག་བཞག་ན་བདེ་བར་མངོན། འོན་ཀྱང་མཛད་བྱང་ན་བཞུགས་པ་ནི་སྐབས་ལྔ་པ་སུམ་ཅུ་པ་དང༌། སྐབས་དྲུག་པ་རྟགས་འཇུག་ཡིན་པར་གསུངས། དེ་གཉིས་ཀྱང་རྩ་བ་བརྒྱད་པ་ལས་ཀུན་ཏུ་བཟང་པོའི་བརྡ་སྤྲོད་པའི་གཞུང་གི་ལེའུ་དང་པོའི་ལྔ་པ་དང༌། གཉིས་པའི་དྲུག་པ་ལྟ་བུར་སྣང་མོད། མཛད་བྱང་དེ་དག་ཇི་བཞིན་ཡོད་ན། དེ་ལས་ཀྱང་ད་ལྟར་ཡོད་པའི་བརྡ་སྤྲོད་པའི་གཞུང་ལུགས་འདི་ཉིད་ཆེས་མ་ཚང་བ་ཞིག་ཏུ་འགྱུར་རྒྱུ་ལས་མ་འདས། དེ་ཙམ་གྱིས་ཆད་སྐྱོན་ཁོ་བོའི་བློ་གྲོས་ཀྱིས་ཇི་ལྟར་དཔྱད་ཀྱང་ཆ་ཙམ་ཡང་རྟོགས་ཐབས་བྲལ། 
    ཡང་ན་བསྟན་པར་དགྲ་བྱུང་བའི་དབང་གིས་སམ་སྔོན་གྱི་ཐོན་མིའི་གཞུང་ལུགས་རྣམས་ལ་མཁས་པ་རྣམས་ཀྱིས་གོ་རིམ་སྒྲིག་སྟངས་མི་འདྲ་བ་ཅི་རིགས་ཤིག་བྱུང་བའི་དབང་གིས་སུམ་རྟགས་གཉིས་སོ་སོར་གྱེས་པ་དང༌། དེ་གཉིས་ཀྱི་ནང་དུའང་སྐབས་ཁ་ཤས་ཕྱོགས་བསྡུ་བྱས། སྐབས་ཁ་ཤས་མི་དམིགས་པའི་དབྱིངས་སུ་ཐིམ་མམ། གང་ལྟར་ད་དུང་ཁག་ཅིག་དགོས་པ་དངོས་ཡོད་གནས་ཚུལ་ཡིན་ཞིང༌། དེ་དག་ཕྱིས་བྱུང་གི་མཁས་པ་རྣམས་ཀྱིས་བསྐངས་འདུག ད་ལྟར་ཆད་པ་ཁ་སྐོང་རྒྱག་དགོས་པ་འདི་ཞེས་དམིགས་བསལ་མི་སྣང༌། ཆད་པ་ཁ་སྐོང་རྣམས་ལས་སློབ་དཔོན་ཆེན་པོ་དྲན་པ་ཡེ་ཤེས་གྲགས་པའི་སྨྲ་སྒོ་དང༌། སློབ་དཔོན་ཆེན་པོ་འདིའི་སྒྲ་འཇུག་དང་ད་ལྟར་འགྲེལ་བཞིན་པའི་གཞུང་འདི་ཉིད་སོགས་ཡིན་ལ། སློབ་དཔོན་འདིས་རྩ་བའི་ཆ་ནས་ཐོན་མིའི་གཞུང་ཇི་བཞིན་ཡོད་པ་ལ། གོ་རིམ་སྒྲིག་སྟངས་མི་འདྲ་བར་གནས་པ་དང༌། སུམ་རྟགས་གཉིས་སུ་མེད་པའི་རྣམ་གཞག་མང་པོ་ཞིག་ཀྱང་ཁ་སྐོང་མཛད་འདུག་པ་འདི་དག་གིས་ཐོན་མིའི་ཐུགས་དགོངས་བསྐང་ནུས། 
    ད་དུང་ང་ཚོའི་བོད་ཀྱི་བརྡ་སྤྲོད་པའི་གཞུང་ཡོངས་སུ་འཕེལ་རྒྱས་གཏོང་བ་ལ། དེང་སྐབས་སྤྱོད་བཞིན་པའི་ཕྱིའི་བརྡ་སྤྲོད་པའི་གཞུང་ལུགས་རྣམས་ལའང་ཞིབ་ཚགས་སུ་སྦྱང་དགོས། དེ་དག་ལ་མཆིས་པའི་ཡི་གེ་མིང་ཚིག་གི་ཁྱད་པར། ནུས་པ། རྒྱུ་རྐྱེན། བྱེད་ལས་གསུང་སྟངས་དང༌། ཕྲད་ཀྱི་རྣམ་གཞག ཚིག་གི་འགོ་རྐང་སྒྲིག་སྟངས། ས་བཅད་བཀྲམ་སྟངས། ལས་ཚིག་གི་རྣམ་གཞག་སོགས་ལ་བལྟས་ཏེ། འདྲ་ས་དང་མི་འདྲ་བའི་ཁྱད་པར་ལེན་དགོས་པ་མ་ཟད། རང་ཅག་གིས་སྤྱོད་ལམ་ན་ཡོད་ཀྱང་ངོས་འཛིན་ཡོད་མེད་ཐད་ཞིབ་གཟིགས་དགོས་པ་གལ་ཆེ། དཔེར་ན། དབྱིན་ཡིག་གི་བརྡ་སྤྲོད་རྣམས་སུ་བྱ་བའི་ཁྱད་ཚིག་དང༌། མིང་གི་ཁྱད་ཚིག་སོགས་ཀྱི་བཀོལ་སྤྱོད་བྱ་སྟངས་གསལ་བོར་གསུངས་ཡོད་མོད། བོད་སྐད་ལ་དེ་གཉིས་ངོས་འཛིན་མཛད་མེད་པ་མ་ཟད། དེ་གཉིས་ཇི་ལྟར་སྦྱོར་ཚུལ་གྱི་རྣམ་གཞག་ཀྱང་གཏན་འབེབས་བྱས་མེད། འོན་ཀྱང་དེ་གཉིས་བོད་སྐད་ལ་ཡོད་དམ་ཞེ་ན། ཡོད་ཅེས་ལན་འདེབ་རྒྱུ་ལས་མ་འདས། ཡིན་ནའང་བོད་ལ་རྣམ་དབྱེ་བཤད་པའི་དབང་གིས་དེ་དག་གི་སྦྱོར་ཚུལ་རྣམ་དབྱེ་ལ་བརྟེན་ནས་གྲུབ་པས་ཟུར་དུ་བཤད་མི་དགོས་པས་བཞག དེ་ལས་ངོས་འཛིན་ཡང་མཛད་མི་དགོས་པ་འདི་ལ་ཐུག ཕྱོགས་གཞན་ཞིག་ནས་སྐད་དེ་ནི་རྐྱེན་གྱིས་སྒྲ་ཟུར་ནས་བསྒྱུར་ཐུབ་པའི་སྐད་ཡིན་པ་དང༌། བོད་སྐད་ནི་སྒྲ་ཟུར་ནས་དེ་ཙམ་བསྒྱུར་མི་ཐུབ་པའི་སྐད་ཡིན་པས་གཤིས་ཀའང་ཐ་དད་དུ་གནས། འོན་ཀྱང་ང་ཚོའི་རང་གི་བརྡ་སྤྲོད་པའི་གཞུང་ཚད་དང་ལྡན་པར་སྐུལ་འདེད་ཐུབ་ཆེད། སྐད་ཡིག་གཞན་གྱི་བརྡ་སྤྲོད་པའི་གཞུང་ལ་སྦྱང་བ་བྱ་རྒྱུ་ནི་གལ་འགངས་ཤིན་ཏུ་ཆེ། འདྲ་བསྡུར་དང་གཤིབ་བསྡུར། གོ་བ་བརྗེ་རེས། ཉམས་མྱོང་བརྗེ་རེས་བྱས་པ་བརྒྱུད་ཡར་རྒྱས་སུ་འགྲོ་དགོས། ལྷག་པར་མིང་ངམ་བརྡ་ཆད་གཏན་འབེབས་བྱེད་ཕྱོགས་ཀྱི་ལམ་ལུགས་སམ་གཞུང་ལུགས་ཤིག་སྐྱེད་སྲིང་བྱ་རྒྱུ་ནི། ཁ་ཚ་དགོས་ཐུག་གི་སྐད་ཡིག་བྱ་བའི་ལས་འགན་ཞིག་ཡིན།
    ངས་འདི་ནས་མཁས་པ་དང་གྲུབ་པའི་དབང་ཕྱུག་གངས་རིའི་ལྗོངས་ཀྱི་མཁས་པའི་ཁྲོད་ན་རྒྱལ་མཚན་གྱི་ཏོག་ལྟར་རྣམ་པར་མཐོ་བ། དཔལ་ཆོས་ཀྱི་རྗེ་ས་སྐྱ་པཎྜི་ཏས་མཛད་པའི་ཡི་གེ་སྦྱོར་ཚུལ་འདི་ཡང༌། དཔེ་ཁྲོད་དུ་ལུས་ནས་ལོ་ངོ་མང་དག་ཅིག་ལ་འཆད་ཉན་མ་བྱུང་བའི་དབང་གིས། གཞུང་འདིའི་ཚིག་རེ་ཟུང་གི་དོན་ཇི་བཞིན་རྟོགས་མི་ནུས་པ་ལྟ་བུར་སྣང་མོད། ཞིབ་ཏུ་དཔྱད་སྐབས་མང་པོ་ཞིག་ལེགས་སྦྱར་གྱི་བརྡ་སྤྲོད་པའི་དབང་དུ་བཏང་བ་དང༌། ཕྱོགས་གཞན་ཞིག་ནས་སུམ་རྟགས་གཉིས་ཀྱི་གཞུང་རྐང་སྒྲིག་སྲོལ་མི་འདྲ་བ་མ་ཟད། གསར་དུ་སློབ་གཉེར་བྱེད་མཁན་ཞིག་ལ་གཞུང་རྐང་སྒྲིག་སྟངས་འདིའི་སྟེང་ནས་འཁྲིད་ཐུབ་ན་ཕན་རླབས་ཆེ་བར་མཐོང༌། དེ་མ་ཟད་གོང་ནས་བཤད་པ་བཞིན་སུམ་རྟགས་གཉིས་སུ་མཁོ་ངེས་ཅི་རིགས་ཤིག་འདིར་བསྡུས་འདུག་པས། གཞུང་ཡོངས་སུ་རྫོགས་པ་ཞིག་དང༌། བཞེད་སྲོལ་ཡང་མི་འདྲ་བ་ངེས་ཅན་ཞིག་ཡོད་པའི་ཆ་ནས་དེང་སྐབས་གཞུང་གི་གོ་བ་ལེན་སྟངས་ཇེ་ཟབ་ཏུ་འགྲོ་བར་སྐུལ་འདེད་ནུས་པར་མཐོང༌། ལྷག་པར་བོད་ཀྱི་བརྡ་སྤྲོད་པའི་ལྷུ་ལག་ཡོངས་སུ་རྫོགས་པ་སྟེ། དེང་གི་མཁོ་སྤྱོད་ཀྱི་ཆ་རྣམས་ལ་དཀའ་ངལ་གང་ཡང་མེད་པར་འགྱུར་བ་དང༌། ཕྱོགས་གཞན་ཞིག་ནས་འཆད་བདེ་བ། གོ་སླ་བ། བཟུང་སླ་བ་བཅས་སུ་འགྱུར་བ་དང༌། ལྷག་དོན་བོད་གཞིས་བྱེས་གཉིས་སུ་གྱེས་པའི་སྐབས་འདིར་ཡི་གེ་འབྲི་སྲོལ་མཐུན་པ་རྣམས་རྒྱུན་གནས་དང༌། མི་མཐུན་པ་རྣམས་རིམ་བཞིན་གཅིག་གྱུར་ཡོང་བ་ལ། སྔོན་གྱི་མཁས་པ་ཆེན་པོ་འདི་དག་གི་གསུང་ལ་གཞི་འཛིན་རྒྱུ་ལས་གཞན་པའི་ལམ་ཁ་ཟུར་པ་ཞིག་མི་མངོན་པར་བརྟེན། གཞུང་འདི་ལ་འབད་པས་འགྲེལ་པ་འབྲི་འདོད་བྱུང༌། 
    མཁས་དབང་དགེ་འདུན་ཆོས་འཕེལ་གྱིས་རང་ཅག་གི་སློབ་གཉེར་བརྒྱུད་རིམ་ཐད་བསམ་གཞིག་བྱ་སྟངས་ཤིག་ལ་འདི་ལྟར་གསུངས་ཡོད་དེ། མཁས་པ་ཞིག་གིས་རྟོགས་དཀའ་བའི་གནས་ཤིག་ཚིག་སླ་བའི་ཐོག་ནས་འགྲེལ་ཏེ་ལས་སླ་བོར་གོ་བར་བྱས་ན་མཁས་པར་མི་བརྩི་ཞིང༌། རྟོགས་སླ་བའི་གཞུང་ཞིག་གོ་དཀའ་བའི་ཚིག་གིས་འགྲེལ་ཏེ་དོན་རྟོགས་དཀའ་བར་བཟོས་ན་མཁས་པར་བརྩི། ཞེས་གསུང་རྒྱུན་ན་བཞུགས་པ་འདི་གདམས་ངག་ཏུ་ཆེ། རང་རེ་སློབ་ཁྲིད་བྱ་སྟངས་དང༌། གཞུང་འགྲེལ་འབྲི་སྟངས་གང་ཡིན་ཡང༌། གཞུང་དེ་ཉིད་ཐད་ཀར་བཤད་ན་གོ་བདེ་ཡང༌། གོ་མི་བདེ་བའི་ལུང་ཞིག་དྲངས་ཏེ། དེ་ལ་ལུང་དོན་བརྒྱབ་ནས་ཕར་སྐོར་ཚུར་སྐོར་མང་པོ་བྱས་ཏེ། མིའི་རྣམ་དཔྱོད་འཁྲུལ་ཉེན་བར་བསྐྱལ་ནས་ངོ་སྤྲོད་བྱ་སྟངས་འདིས་དཔར་བཤུས་བརྒྱབ་པའི་ཉེར་ལེན་གྱིས་གོ་བདེ་བ་རྣམས་ཀྱང་རིམ་བཞིན་གོ་མི་བདེ་བ་ལྟ་བུའི་གནས་སུ་གྱུར་པར་མངོན། འོན་ཀྱང་ཆོས་རྗེ་འདིའི་གསུང་ནི་དེ་ལས་ལྡོག་སྟེ། གནས་ཚུལ་གང་ཡིན་ཡང་ཐད་ཀར་ངོ་སྤྲད་པས་གོ་བདེ། ཡིག་ཚོགས་མ་སྤྲོས་པའི་དབང་གིས་བཟུང་སླ། གཞུང་གི་གོ་རིམ་སྒྲིག་སྟངས་ལེགས་པས་འཆད་བདེ། འདི་ལྟ་བུའི་ཚུལ་ཡང་ངོ་འཕྲོད་པར་གལ་ཆེ། ལྷག་པར་བློ་གསར་རྣམས་ལ་མཚོན་ན་དེ་བས་ཀྱང་གལ་ཆེའོ། །
    སྤྱིར་ཆོས་རྗེ་འདི་ཉིད་མ་བྱོན་པའི་སྔོན་དུ་མཁས་པའི་བྱ་བ་ལ་འཆད་རྩོད་རྩོམ་གསུམ་གྱི་ཐ་སྙད་དང༌། རིག་པའི་གནས་བཅུ་དང་ལྔའི་ཐ་སྙད་རྣམས་ཀྱང་ཡོངས་གྲགས་ཤིག་མེད་པར། ཆོས་རྗེ་འདིས་སྲོལ་བཏོད་པ་ལྟ་བུར་གསུང་མཁན་མང་དུ་མཆིས། རང་གིས་ཀྱང་སྔོན་གྱི་གཞུང་ལུགས་ཁག་ལ་རགས་དཔྱད་ཅིག་བགྱིས་པ་ལས་ར་འཕྲོད་པ་ནི། དོན་དངོས་སྟེང་རིག་པའི་གནས་ཆེ་ཆུང་རྣམས་ཆོས་རྗེ་འདི་ཉིད་མ་བྱོན་པའི་སྔོན་དུ་ཡོད་པར་གོར་མ་ཆག་པ་དང༌། རིག་གནས་བཅུ་དང་ལྔའི་གྲངས་འདྲེན་བྱ་སྲོལ་ཡང་ཡོད་དེ། མདོ་སྡེ་རྒྱན་ལས། རིག་པའི་གནས་ལྔ་དག་ལ་མཁས་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་འཐོབ་མི་འགྱུར། །ཞེས་པས་རིག་པའི་གནས་ལྔའི་ཐ་སྙད་དང་གྲངས་འདྲེན་གཉིས་ཀ་གྲུབ་པ་དང༌། ལྷག་པར་རྒྱ་གར་ལ་དེ་འདྲའི་བརྩི་སྲོལ་ཡོད་པའང་གསལ། དེས་ན་རིག་གནས་ལྔ་དང་བཅུ་སོགས་ཀྱི་སྲོལ་ཆོས་རྗེ་འདིས་བཏོད་པར་བཤད་ན་ཅུང་མི་འཚམ་པར་མངོན། འོན་ཀྱང་འཆད་རྩོད་རྩོམ་གསུམ་མཁས་པའི་མཚན་ཉིད་ལྟ་བུར་བཞག་པ་ནི། ཆོས་རྗེ་འདིའི་སྐབས་ནས་བྱུང་བར་ངེས་ཤེས་རྙེད་སླ་བ་དང༌། མཁས་བླུན་ཀུན་ལ་གཅིག་ཏུ་གྲགས། དེ་ལྟ་བུའི་མ་ཧཱ་པཎྜིཏའི་རྣམ་པར་ཐར་པ་རྣམས་ནི་རང་རེ་རྣམས་ལ་ཡོངས་གྲགས་སུ་གྱུར་པས་འདིར་བསྐྱར་བཤད་ཀྱི་ངལ་བ་བསྟེན་པར་དགོས་པ་མེད་པས་བཞག དེས་ན་སྐབས་སུ་བབ་པའི་གཞུང་དངོས་ནི། ཆོས་རྗེ་འདི་ཉིད་ཀྱིས་མཛད་པའི་ཡི་གེའི་སྦྱོར་བ་ཞེས་བྱ་བའི་བོད་ཀྱི་བརྡ་སྤྲོད་པའི་གཞུང་ཞིག་བཞུགས་པ་དེའི་དོན་བཤད་པ་ལ་གསུམ་སྟེ། ཐོག་མར་དགེ་བ་ཀླད་ཀྱི་དོན་དང༌། བར་དུ་དགེ་བ་གཞུང་གི་དོན་དང༌། མཐའ་མར་དགེ་བ་མཇུག་གི་དོན་བཅས་ལས། ཐོག་མར་དགེ་བ་ཀླད་ཀྱི་དོན་ལ་མཚན་དོན་དང་མཆོད་བརྗོད། རྩོམ་པར་དམ་བཅའ་བ་བཤད་པ་བཅས་སོ། །
    དང་པོ་མཚན་གྱི་དོན་ནི། ཡི་གེའི་སྦྱོར་བ་བཞུགས་སོ་ཞེས་པ་ཡིན་ལ༑ དེ་ལས་ཡི་གེ་ཞེས་པ་ལ་སྒྲ་ཡངས་དོག་གིས་འཇོག་སྲོལ་མང་དུ་ཡོད་པའི་ནང་ནས་སྐབས་འདིར་སྒྲ་དོག་པའི་དབང་གི་ཡི་གེ་སྟེ། ཡི་གེ་དང་མིང་ཚིག་བརྗོད་པ་རྣམས་སུ་དབྱེ་བའི་ནང་ཚན་གྱི་ཡི་གེ་ཡིན། དེ་ལྟ་བུའི་ཡི་གེ་ནི་མིང་ཚིག་བརྗོད་པ་ཀུན་གྱི་གཞིར་གྱུར་པ་སྟེ། དེ་དག་གི་རྩོམ་གཞིར་གྱུར་པའི་སྐད་ཀྱི་གདངས་གང་ཡིན་པ་དེར་གོ་དགོས། དེས་ན་སྦྱོར་བ་ཞེས་པས་དེ་ལྟ་བུའི་ཡི་གེ་རྣམས་ཀྱི་སྦྱོར་བ་སྟེ། ཕྲད་དང་རྣམ་དབྱེ། ཡང་ན་སྔོན་རྗེས་སོགས་ཀྱིས་སྦྱོར་བ་བྱས་པ་ལས། མིང་དང་ཚིག བརྗོད་པ་བཅས་སུ་གྲུབ་སྟེ་དོན་རྣམས་གསལ་བར་བྱེད་པ་ཡིན། དེ་ལྟར་དོན་རྣམས་གསལ་བར་བྱེད་པའི་ཚུལ་ཇི་ལྟར་སྦྱོར་བ་སྟེ། ཡི་གེ་རྣམས་ལ་རྗེས་འཇུག་སྦྱོར་བ་ལས་མིང་དང༌། མིང་དུ་གྲུབ་པའང་ལས་མཚོན་པར་བྱེད་པ་དང༌། མིང་རྐྱང་ཁོ་ན་གཉིས་ཡོད་པའི་ནང་ནས་ལས་མཚོན་པར་བྱེད་པ་རྣམས་ལ་སྔོན་འཇུག་གིས་སྦྱོར་བ་སྤེལ་པ་ལས། དགོས་པ་དུས་གསུམ་དང་བདག་གཞན་སོགས་ཀྱི་དོན་མཚོན་པར་འགྱུར་བ་དང༌། དེ་ལ་མིང་གི་ཆ་ཤས་ཀྱི་སྦྱོར་བ་བྱས་པ་ལས་མིང་དང༌། དེ་དག་རྣམས་ལ་ཕྲད་དང་རྣམ་དབྱེ་ཡིས་སྦྱོར་བ་བྱས་པ་ལས་ཚིག་གི་རྣམ་པར་ཤར་ཐུབ། དེ་རྣམས་མཚམས་སྦྱར་བ་ལས་བརྗོད་པར་བསྒྲུབ་ཐུབ་པས། ཡི་གེ་སྦྱོར་བ་ཞེས་སུ་མིང་འདོགས་པར་མཛད། སྐབས་འདིའི་ཡི་གེ་སྦྱོར་བ་དང་བརྡ་སྤྲོད་པ། ལུང་པ་སྟོན་པ་རྣམས་ནི་དོན་མཚོན་པར་བྱ་བ་གཅིག་ཡིན་ཡང༌། དོན་མཚོན་བྱེད་སྒྲའི་གོ་དོན་ཐ་དད་རེ་ཡོད་པ་ཡིན་མོད། མཚོན་པར་བྱ་བའི་གཞི་དང་སྦྱར་ན་གཅིག་ཏུ་འབབ། དེས་ན་སྐབས་འདིའི་ཡི་གེའི་སྦྱོར་བ་ཞེས་པ་ནི་ལུང་སྟོན་པ་དང་བརྡ་སྤྲོད་པ་གཉིས་དང་གཅིག་པའི་དོན་ལ་གོ་ན་འགྲིག བཞུགས་སོ་ཞེས་པ་ནི་དེ་ལྟ་བུའི་ཡི་གེ་སྦྱོར་བར་བྱེད་པའི་རྣམ་གཞག་སྟོན་པའི་གཞུང་ཞིག་ཡིན་ཞེས་པའི་དོན་ནོ། །
    གཉིས་པ། མཆོད་བརྗོད་ནི། འཇམ་པའི་དབྱངས་ལ་ཕྱག་འཚལ་ལོ། ། ཞེས་གསུངས། འཇམ་པའི་དབྱངས་ནི། ངེས་དོན་ལ་ཕྱོགས་བཅུ་དུས་གསུམ་གྱི་རྒྱལ་བ་རྣམས་ཀྱི་ཐུགས་མཁྱེན་པའི་ཡེ་ཤེས་ཡིན་ཞིང༌། དེ་ཡང་གདུལ་བྱ་འདུལ་བའི་ཆེད་དུ་ལྷ་སྐུའི་རྣམ་པར་ཤར་བ་ནི། འཇམ་དཔལ་གཞོན་ནུར་གྱུར་པ་སྟེ། དེ་བཞིན་གཤེགས་པ་ཐམས་ཅད་ཀྱི་གསུང་དབྱངས་མི་ཟད་པའི་རྒྱན་གྱི་འཁོར་ལོ་གང་ཉིད་ཡིན་པས་འཇམ་པའི་དབྱངས་ཞེས་བཏགས་པ་དང༌། དེ་ཉིད་ཤེས་རབ་ཀྱི་ལྷ་གཅིག་པུའམ། ཡང་ན་ཆོས་རྗེ་གང་ཉིད་ཀྱང་མགོན་པོ་དེ་ཉིད་ཀྱི་སྒྱུ་འཕྲུལ་ཟབ་མོའི་ཡོ་ལང་དུ་ལུང་གིས་ཟིན་པ་བཅས་ཀྱིས། བསྟན་བཅོས་འདི་ཉིད་རྩོམ་པའི་བྱ་བ་མཐར་ཕྱིན་པ་དང༌། རྩོམ་པ་ལ་བར་ཆད་མི་འབྱུང་བ། བརྩམས་པའི་བསྟན་བཅོས་ཀྱིས་འགྲོ་དོན་རྒྱ་ཆེར་འབྱུང་བ་བཅས་ལ་དམིགས་ནས་ཕྱག་འཚལ་ལོ་ཞེས་མཆོད་པར་བརྗོད། 
གསུམ་པ། རྩོམ་པར་དམ་བཅའ་བ་ནི།
    བསླབ་པ་ཀུན་གྱི་གཞི་འཛིན་ཅིང༌། །རིག་བྱེད་སྨྲ་བ་རྣམས་ཀྱི་རྒྱུ། །
    མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །
    ཞེས་གསུངས་པའི་དོན་ནི། རང་ཅག་ནང་པ་སངས་རྒྱས་པ་རྣམས་ཀྱི་ངོར་བལྟས་ན། ལྷག་པའི་བསླབ་པ་རིན་པོ་ཆེ་གསུམ་སྟེ། ཚུལ་ཁྲིམས་ཀྱི་བསླབ་པ་རིན་པོ་ཆེ་དང༌། ཏིང་ངེ་འཛིན་གྱི་བསླབ་པ་རིན་པོ་ཆེ་དང༌། ཤེས་རབ་ཀྱི་བསླབ་རིན་པ་ཆེ་གསུམ་ནི་བརྗོད་བྱ་ཡིན་ལ། དེ་གསུམ་གྱི་རྗོད་བྱེད་སྡེ་སྣོད་གསུམ་སྟེ། འདུལ་བ། མདོ་སྡེ། མངོན་པ་གསུམ་དུ་ངེས་ཤིང༌། དེ་དག་ཀྱང་ཡི་གེའི་སྦྱོར་བ་ཉག་གཅིག་ལ་གནས་པས། ནང་རིག་པའི་དབང་དུ་བཏང་ནའང་ཡི་གེ་སྦྱོར་བའི་རྣམ་གཞག་གིས་བསླབ་པ་གསུམ་གྱི་གཞི་འཛིན་པར་བྱེད་པས་གལ་ཆེ་བ་དང༌། དེ་བཞིན་གཞན་སྡེ་རིག་བྱེད་པ་སྟེ་མུ་སྟེགས་པའི་དབང་དུ་བཏང་ནའང༌། རིག་བྱེད་བཞི་ནི། ངེས་བརྗོད་དང༌། སྙན་ཚིག སྲིད་སྲུང༌། མཆོད་སྦྱིན་བཅས་ཀྱི་གཞུང་ལུགས་རྣམས་ཀྱང་ཡི་གེ་སྦྱོར་བ་ནི་རྒྱུ་ཡིན་ཏེ། ངེས་བརྗོད་ནི་མིང་གི་སྒྲ་བཤད་ཡིན་པས་དེའི་འབྱུང་བའི་རྒྱུ་ཡི་གེ་ཡིན་ལ། སྙན་ཚིག་ནི་ཡི་གེ་སྡེབ་སྦྱོར་བྱས་པ་ལས་བྱུང་བས་དེའི་རྒྱུའང་ཡི་གེ་ཡིན། དེ་བཞིན་སྲིད་སྲུང་ནི་སྲིད་བྱ་སྟེ་འཇིག་རྟེན་མཐུན་འཇུག་དང༌། དེའི་བྱིས་པ་བཙའ་ལུགས་དང་འབྲེལ་བའི་རིག་གནས་ཤིག་ཡིན་པས་དེའང་ཡི་གེ་ལས་བྱུང་བས་དེའི་རྒྱུའང་ཡི་གེ་ཡིན། མཆོད་སྦྱིན་ཡང་གོང་རྣམས་དང་མཚུངས་ཏེ། ཡི་གེ་སྦྱོར་བ་ལས་བྱུང་བ་ཞེ་གཅིག་ཡིན། དེས་ན་ཕྱི་རོལ་པའི་གྲུབ་མཐའ་ཡང་ཡི་གེ་སྦྱོར་བ་རྒྱུ་ཡི་ཚུལ་དུ་ཡོད་པས་རིག་བྱེད་སྨྲ་བ་རྣམས་ཀྱི་རྒྱུ་ཞེས་གསུངས། དེ་བཞིན་ཕྱི་ནང་གི་གྲུབ་པའི་མཐའ་གང་ལ་ཡང་མ་ཞུགས་པའི་བློ་ལྡན་རྣམས་ཀྱིས། རང་ཉིད་ཀྱི་མཐོང་ཐོས་དྲན་རེག་གི་གནས་ཚུལ་རྣམས་གཞན་ལ་སྤེལ་པའམ། རང་གི་དྲན་ཐོ་ཙམ་ལ་འགོད་པའང༌། དོན་གྱི་ངོ་བོ་སྟོན་པ་མིང་དང༌། དོན་གྱི་ལྡོག་པ་སྟོན་པ་ཚིག་དང༌། སྐབས་བབ་ཀྱི་བརྗོད་བྱའི་དོན་གསལ་བར་བྱེད་པ་བརྗོད་པ་རྣམས་དང་མ་འབྲེལ་བར་ཡོང་མི་ཤེས། དེ་ལྟར་ཡོང་བའི་གཞིའང་ཡི་གེ་སྦྱོར་བ་ཡིན་པས། རང་སྡེ་ནང་པའི་ལུགས་ཀྱི་བསླབ་པ་གསུམ་གྱི་གཞི་འཛིན་པར་བྱེད་པ། གཞན་སྡེ་རིག་བྱེད་སྨྲ་བ་རྣམས་ཀྱི་རྒྱུ་རུ་གྱུར་པ། ཕྱི་ནང་གི་གྲུབ་མཐའ་གང་དུའང་མི་གཏོགས་པར། མིང་ཚིག་བརྗོད་པ་སྤེལ་བའི་གཞི་དམ་པར་གྱུར་པས་ན། ཐུན་མོང་དང་ཐུན་མོང་མ་ཡིན་པའི་ཤེས་བྱ་ཀུན་ཀྱི་གཞི་དམ་པ་ནི་ཡི་གེ་སྦྱོར་བ་ཉག་གཅིག་ཡིན་པར་བརྟེན། དེ་ལྟའི་བོད་ཀྱི་ཡི་གེ་སྦྱོར་བའི་ཚུལ་ཇི་བཞིན་བཤད་པར་བྱ་ཞེས་དམ་བཅས་པ་དང༌། དེ་དང་འབྲེལ་ནས་བསྟན་བཅོས་འདི་ཉིད་ཀྱི་དགོས་སོགས་ཆོས་བཞིའང་བསྟན། ཡི་གེ་སྦྱོར་བ་བསྟན་བཅོས་འདིའི་བརྗོད་བྱ་ཡིན་པ་དང༌། དེ་ཉིད་ཇི་ལྟར་སྦྱོར་བའི་ཚུལ་ཤེས་དགོས་པ་དང༌། དེ་ཉིད་ཀྱི་རྣམ་བྱང་གི་གོ་འཕང་དོན་གཉེར་ཡོང་བར་བྱ་བ་ཉིང་དགོས་ཡིན་ཞིང༌། དེ་རྣམས་ཕན་ཚུན་འབྲེལ་བས་འབྲེལ་བ་བཅས་དགོས་སོགས་ཆོས་བཞིའང་བསྟན་ཏོ། །
བར་དུ་དགེ་བ་གཞུང་གི་དོན་བཤད་པ།
བར་དུ་དགེ་བ་གཞུང་གི་དོན་བཤད་པ་ལ། མདོར་བསྟན་པ་དང་རྒྱས་པར་བཤད་པ་གཉིས་པ་ལས། དང་པོ་མདོར་བསྟན་པ་ནི། རྩ་བ་ལས། 
  ཡི་གེ་མིང་ཚིག་དགོས་འབྲེལ་དང༌། །འཇུག་ཚུལ་བསྟེན་ཚུལ་བསྟན་བྱ་བདུན། །
    ཞེས་གསུངས་པ་ལས། ཐོག་མར་གཞུང་འདི་ཉིད་ཀྱི་བསྟན་བྱ་ངོས་བཟུང་བ་ནི། ཡི་གེ་དང༌། མིང༌། ཚིག དགོས་པ། འབྲེལ་བ། འཇུག་ཚུལ། བསྟེན་ཚུལ་བཅས་བདུན་ནི། གཞུང་འདི་ཉིད་ཀྱི་བསྟན་བྱ་ཡིན་ཞིང༌། སྐབས་འདིར་བཤད་པའི་ཡི་གེ་ཞེས་པ་གང་འདྲ་ཞིག་ཡིན་ཞེ་ན། སྒྲ་འཇུག་ལས། སྒྲ་གང་ཞིག་འབྲུར་ཆགས་པའོ། །1ཞེས་མཚན་ཉིད་བསྟན་པ་དང༌། གཞུང་དེ་ཉིད་ལས། ཡི་གེ་ཞེས་བྱ་བ་གསུམ་ལ་འཇུག་སྟེ། ཨཀྵར། བྱཉྫན། ཝརྞ། ཞེས་བྱ་བ་རྣམ་གྲངས་མེད་པར་གསལ་བར་བྱེད་པ། རྗོད་པར་བྱེད་པ་ཞེས་བྱ་བའོ། །ཞེས་གསུངས་པ་དང༌། ཀློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་བརྩམས་པའི་ཚད་མ་རིགས་གཏེར་གྱི་འགྲེལ་བ་རྣམ་བཤད་རིགས་ལམ་གསལ་བའི་ཉི་མ་ལས། (Aཡི་གེ)འི་མཚན་ཉིད་ནི། (Bདོན་གྱི་ངོ་བོ་དང་ཁྱད་པར་གང་ཡང་མི་སྟོན་པའི་སྒྲ་)སྤྱི་སྣང་ཞེས་བྱ་སྟེ། ཇི་སྐད་དུ། དངོས་སུ་བརྗོད་འདོད་མི་སྟོན་ཅིང༌། །བརྗོད་པ་ཀུན་གྱི་གཞི་གྱུར་པ། །ཡི་གེ་ཞེས་བཤད་2ཅེས་གསུངས་པ་ལྟར་རོ། །ཞེས་འབྱུང་བའི་གཞུང་གོང་འོག་གཉིས་ཀས། ཡི་གེ་ཞེས་པའི་དོན་ནི་གསལ་བོར་བསྟན་ཡོད་དེ། ཡི་གེ་རང་ངོས་ནས་དོན་གྱིས་སྟོང་བའི་གདངས་ཤིག་ཡིན་པར་ཞལ་གྱིས་བཞེས་པ་དང༌། དེ་ལྟའི་གདངས་ཉིད་ནི། དོན་གྱི་ངོ་བོའི་ཁྱད་པར་གསལ་བར་བྱེད་པའི་གཞིར་གྱུར་པའི་གདངས་ཤིག་ཡིན་ཏེ། ཡོངས་གྲགས་ལ་(Aཡི་གེ)འི་གོ་དོན་ནི། (Bམིང་ཚིག་གཉིས་ཀྱི་རྩོམ་གཞིར་གྱུར་པའི་སྐད་ཀྱི་གདངས་)ཞེས་འཇོག་པ་དང་དོན་མཚུངས་ཏེ། སྒྲ་གང་ཞིག་ཞེས་པས་དོན་གྱི་ངོ་བོ་དང་ཁྱད་པར་མི་སྟོན་པའི་སྒྲ་སྤྱི་ལ་གོ་དགོས་པ་དང༌། འབྲུར་ཆགས་པ་ཞེས་པས་དོན་གྱི་ངོ་བོ་དང་ཁྱད་པར་སྟོན་བྱེད་ཀྱི་གཞིར་གྱུར་པ་ཞིག་སྟེ། ཁྱད་ཆོས་གཉིས་ཀྱིས་བཞག་ལ། དེ་བཞིན་ཀློ་བོ་མཁན་ཆེན་གྱིས་ཀྱང་དེ་དང་མཚུངས་པར་མཚན་ཉིད་བསྟན་ཡོད་དེ། དོན་གྱི་ངོ་བོ་དང་ཁྱད་པར་གང་ཡང་མི་སྟོན་པའི་སྒྲ་སྤྱི་སྣང་བ་སྟེ། མིང་ཚིག་གཉིས་ཀྱི་རྩོམ་གཞིར་གྱུར་པ་གང་ཡིན་པ་དེ་ལས་མ་འདས། ཡི་གེའི་ངེས་ཚིག་ལ་འགྱུར་བ་མེད་པ། གསལ་བར་བྱེད་པ། རྗོད་པར་བྱེད་པ་ཞེས་ཁྱད་ཆོས་གསུམ་བཞག་མོད། ཕྱིས་ཀྱི་མཁས་པའི་དབང་པོ་ཨ་ལག་ཤ་ངག་དབང་བསྟན་དར་གྱིས་མཛད་པའི་ཡིག་བཤད་མཁས་པའི་ཁ་རྒྱན་ལས། ངེས་ཚིག་ནི། ཡུལ་སོ་སོའི་སྐད་མི་འདྲ་ཡང༌། དབྱངས་གསལ་གྱི་ཡི་གེ་རྣམས་གང་ཟག་སུས་བརྗོད་ཀྱང་སྒྲའི་གདངས་ཀྱི་རྣམ་པ་མི་འགྱུར་བར་གནས་པས་ན་ཡི་གེ་ཞེས་བྱའོ། །3ཞེས་གསུངས། དེས་ན་གོང་ནས་ཆོས་རྗེ་མཆོག་གིས་ཡི་གེའི་ངེས་ཚིག་གསུམ་བཞག་པ་དང༌། འདིར་གཅིག་ལས་མ་བཞག་མོད། དོན་ལ་འགྱུར་བ་མེད་པ་དང༌། གསལ་བར་བྱེད་པ། རྗོད་པར་བྱེད་པ་རྣམས་ལ་ནང་དོན་མི་འདྲ་བ་རེ་ཡོད་པས། ཕྱིས་བྱུང་གི་མཁས་པ་རྣམས་ཀྱིས་འགྱུར་བ་མེད་པ་ཡི་གེ་སྤྱིའི་ངེས་ཚིག་དང༌། གསལ་བར་བྱེད་པ་གསལ་བྱེད་དང༌། རྗོད་པར་བྱེད་པ་དབྱངས་ཞེས་སོ་སོར་འཕྲལ་ནས་འགྲེལ་མཁན་མཆིས་པས། ཨ་ལག་ཤ་ཡང་དེ་དག་གི་རྗེས་སུ་འབྲངས་པ་ལས་མ་འདས། སྤྱིར་ན་དེ་གསུམ་ནི་ཡི་གེའི་ངེས་ཚིག་ཏུ་འཇོག་སྟེ། མཁས་པའི་དབང་པོ་ཀུན་མཁྱེན་སི་ཏུའི་བསྟན་པའི་ཉིན་བྱེད་ཀྱིས་བརྡ་སྤྲོད་མུ་ཏིག་ཕྲེང་མཛེས་སུ། 4དེའང་ཡི་གེ་ཞེས་བྱ་བ་ནི་ལེགས་སྦྱར་གྱི་སྐད་དུ། ཨཀྵར་སྟེ་མིག་ལྟ་བུ་འདྲེན་བྱེད་ལྟ་བྱེད་ལ་སོགས་པ་མིང་དུ་མས་བསྙད་དུ་ཡོད་ལ་ཀ་ལྟ་བུ་གཞན་གྱིས་མ་ཡིན་པས་འགྱུར་མེད་དང༌། བྱཉྫན་སྟེ་མིང་ཚིག་མཐའ་དག་འདིས་གསལ་བས་ན་གསལ་བྱེད་དང༌། ཝརྞ་སྟེ་དོན་མཐའ་དག་འདིས་བརྗོད་པའི་ཕྱིར་རྗོད་བྱེད་ཀྱང་ཡིན་ཞིང་དེ་ཉིད་ལྷའི་སྐད་ཀྱི་དབང་གིས་དབྱངས་ཡིག་བཅུ་དྲུག་དང༌། གསལ་བྱེད་སུམ་ཅུ་རྩ་གསུམ་དུ་བསྡུ་བ་སོགས་སྐད་ཀྱི་བྱེ་བྲག་སྐབས་ཐོབ་སྣ་ཚོགས་པར་འགྱུར་ནའང་རིགས་མཐུན་ཚོགས་པར་བྱས་པའི་དབྱངས་གསལ་གཉིས་སུ་དབྱེ་བ་ཙམ་གྱི་སྒོ་ནས་ཡི་གེ་མཐའ་དག་བསྡུས་པའི་ཕྱིར་ཨཱ་ལི་སྟེ་ཨ་ཕྲེང་ཀཱ་ལི་སྟེ་ཀ་ཕྲེང་གཉིས་སུ་དབྱེའོ། ། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་གི་པར་མ། གངས་ཅན་རིག་མཛོད། ༢༣ ས་པཎ་ཀུན་དགའ་རྒྱལ་མཚན་གྱི་གསུང་འབུམ། པོད་དང་པོའི་ཤོག་གྲངས། ༥༠༧ ངོས་སུ་གསལ། ཞེས་གསུངས། དེས་ན་ཡི་གེ་ཡིན་ན་ཁྱད་ཆོས་གསུམ་ལྡན་ཡིན་དགོས་ཏེ། འགྱུར་བ་མེད་པ། གསལ་བར་བྱེད་པ། རྗོད་པར་བྱེད་པ་ཡིན་དགོས་པའི་ཕྱིར། དེའི་རྒྱུ་མཚན་ནི་འགྱུར་བ་མེད་པ་མ་ཡིན་ན་ཁྱོད་ལ་གདངས་དུ་མ་ཡོད་པར་འགྱུར་བས་གདངས་གཅིག་ཏུ་མ་ངེས་པ་དང༌། གསལ་བར་བྱེད་མ་ནུས་ན་མིང་དང་ཚིག་ཏུ་གྲུབ་པ་མི་སྲིད་པ་དང༌། རྗོད་པར་བྱེད་མ་ནུས་ན་ངག་གི་རྣམ་པར་ཤར་བའི་དུས་མེད་པར་འགྱུར་བས་ཡི་གེ་ཇི་ལྟར་ཡོང༌། དེས་ན་ཁྱད་ཆོས་དེ་གསུམ་དབྱངས་གསལ་རེ་རེ་ལ་ཚང་དགོས་པས་ཡི་གེ་སྤྱིའི་ངེས་ཚིག་ཏུ་བཞག་པ་ཡིན་པས་དེ་ལྟ་བུའི་མཚན་ཉིད་དང་ཁྱད་ཆོས་ལྡན་པ་ལ་ཡི་གེ་ཞེས་བརྗོད་དོ། །
    མིང་ནི་ཅི་ལྟ་བུ་ཞེ་ན། ཆོས་རྗེ་མཆོག་གི་སྒྲ་འཇུག་ལས། 5དོན་གྱི་ངོ་བོ་ཙམ་མཚོན་པར་ནུས་པའོ། །ཞེས་མཚན་ཉིད་དུ་བཞག་པ་དང༌། དེ་བཞིན་ཀློ་བོ་མཁན་ཆེན་གྱིས། 6མཚན་ཉིད་ནི། དོན་གྱི་ངོ་བོ་ཙམ་སྟོན་པའི་སྒྲ་སྤྱི་སྣང་བ་སྟེ། ཇི་སྐད་དུ། ཡི་གེ་འདུས་པའི་བདག་ཉིད་ཅན། །དོན་གྱི་ངོ་བོ་བརྡ་སྤྲོད་པ། །མིང་ཡིན་ཞེས་བཤད་པ་ལྟར་རོ། །ཞེས་གསུངས། ཡོངས་གྲགས་ལ་(Bཡི་གེ་དུ་མ་འདུས་པ་ལས་དོན་གྱི་ངོ་བོ་ཙམ་སྟོན་པའི་སྒྲ་)ཞེས་(Aམིང་)གི་མཚན་ཉིད་དུ་འཇོག་པ་དང་གཅིག་མཚུངས་ཡིན་ཞིང༌། སྤྱིར་བོད་ཀྱི་མིང་ལ། རྩ་བ་སུམ་ཅུ་པ་ལས། རྗེས་འཇུག་བཅུ་པོ་མ་ཞུགས་ན། །མིང་གཞན་སྦྱོར་བ་ཡོད་མི་སྲིད། །ཅེས་གསུངས་པ་ལྟར། བོད་ཀྱི་ཡི་གེ་མིང་དུ་གྲུབ་པ་ལ། ཕྱོགས་གཅིག་ནས་ཡི་གེ་དུ་མ་འདུས་དགོས་པ་དང༌། ཕྱོགས་གཞན་ཞིག་ནས་རྗེས་འཇུག་བཅུ་པོའི་གང་རུང་ཞིག་ངེས་ཅན་དུ་དགོས། དེ་མེད་ན་མིང་དུ་གྲུབ་པ་མི་སྲིད་པའི་ཕྱིར། དེས་ན་མིང་ཞེས་པར་ངེས་ཤེས་འདྲེན་བདེའོ། །
    ཚིག་ནི་གང་འདྲ་ཞིག་དགོས་ཤེ་ན། ཆོས་རྗེ་མཆོག་གི་སྒྲ་འཇུག་ལས། 7དོན་གྱི་ཁྱད་པར་སྟོན་པར་ནུས་པ་སྟེ། ཞེས་གསུངས་པ་དང༌། ཀློ་བོ་མཁན་ཆེན་གྱིས། 8མཚན་ཉིད་ནི། ཁྱད་པར་སྟོན་པའི་སྒྲ་སྤྱི་སྣང་བ་སྟེ། ཀ་བ་རིང་པོའམ་བུམ་པ་རིང་པོའོ་ཞེས་བརྗོད་པ་ལྟ་བུའི་མིང་འདུས་པའོ། ། ཞེས་གསུངས་པ་དང༌། ཡོངས་གྲགས་སུ། མིང་དུ་མ་འདུས་པའི་དོན་གྱི་ཁྱད་པར་རམ་ལྡོག་པ་སྟོན་པའི་སྒྲ་ཞེས་བརྗོད་པ་དང་མཚུངས། སྤྱིར་ཚིག་ཅེས་པ་ནི་དོན་གྱི་ལྡོག་པ་སྟོན་པ་དང་མིང་དུ་མ་འདུས་པ་གཉིས་ཀ་ལས་གྲུབ་པ་མ་ཟད། ཚིག་ལ་རིགས་ཀྱང་གསུམ་དུ་གནས། དེ་ནི་མིང་འདུས་པ་ལས་དོན་གྱི་ཁྱད་པར་སྟོན་པ་དང༌། མིང་ལ་རྣམ་དབྱེ་སྦྱར་ནས་དོན་གྱི་ཁྱད་པར་སྟོན་པ་དང༌། མིང་ལ་ཚིག་ཕྲད་སྦྱར་ནས་དོན་གྱི་ཁྱད་པར་སྟོན་པ་བཅས་ཡོད་པ་རྣམས་ནི། མིང་དུ་མ་འདུས་པ་དང་དོན་གྱི་ལྡོག་པ་སྟོན་པ་གཉིས་ཀྱི་ཆ་རྐྱེན་ཚང་བས་འདྲ་མོད། གྲུབ་སྟངས་ལ་ཁྱད་པར་སྣང༌། སྤྱིར་ལེགས་སྦྱར་གྱི་ཚིག་ལ་རིགས་གཉིས་ལས་མེད་དེ། གཅིག་ནི་བྱིངས་ལ་ཀུན་བཤད་ཀྱི་རྐྱེན་སྦྱར་བ་ལས་ཚིག་ཏུ་གྲུབ་པ་དང༌། གཞན་དེ་ནི་མིང་རྐྱང་ལ་རྣམ་དབྱེའི་རྐྱེན་སྦྱར་ནས་ཚིག་ཏུ་གྲུབ་པ་སྟེ་རིགས་གཉིས་སྣང༌། དེ་བཞིན་ལེགས་སྦྱར་ལ་རྣམ་དབྱེ་གཉིས་ཡོད་ཅེས་པའི་དོན་ཡང་དེ་ཡིན་ལ། ལེགས་སྦྱར་གྱི་བརྡ་སྤྲོད་ལས། རྣམ་དབྱེ་མཐའ་ཅན་ནི་ཚིག་གོ །རྣམ་དབྱེ་མེད་པ་ནི་མིང་ངོ༌། །ཞེས་མིང་ཚིག་གཉིས་ཀྱི་ཁྱད་པར་འབྱེད་སྟངས་མི་འདྲ་བ་ཞིག་ཐོན་དགོས་དོན་ཡང་དེར་ཐུག ལེགས་སྦྱར་དང་བོད་གཉིས་ཀྱི་ཚིག་གི་ས་མཚམས་ལ་ཁྱད་པར་སྣང་ངོ༌། །
    དགོས་པ་ནི། སྤྱིར་བརྡ་སྤྲོད་པའི་བསྟན་བཅོས་ཀྱི་དགོས་པ་ནི་ཡི་གེ་སྦྱོར་ཚུལ་ཇི་ལྟ་བ་བཞིན་དུ་ཤེས་པར་བྱ་རྒྱུ་སྟེ། ཡི་གེ་དུ་མ་འདུས་པ་ལས་མིང་དང༌། མིང་དུ་མ་འདུས་པ་ལས་ཚིག་བཅས་ཀྱི་སྦྱོར་ཚུལ་ཇི་བཞིན་ཤེས་པར་བྱ་རྒྱུ་ནི་དགོས་པར་འཇོག་དགོས་པ་དང༌། ལྷག་པར་བསྟན་བཅོས་འདིའི་དགོས་པ་ནི། རྩོམ་པར་དམ་བཅའ་བའི་སྐབས་སུ་བཤད་པ་བཞིན་ཏེ། ནང་པའི་བསླབ་པ་རྣམས་ཀྱི་གཞི་འཛིན་པའི་ཕྱིར་ཡི་གེ་སྦྱོར་བ་ཤེས་དགོས་པ་དང༌། ཕྱི་རོལ་པའི་རིག་བྱེད་རྣམས་ཀྱི་རྒྱུ་རུ་གྱུར་པས་ཡི་གེའི་རྣམ་གཞག་ཤེས་དགོས་པ་དང༌། ཕྱི་ནང་གི་གྲུབ་མཐའ་གང་ལའང་བློ་མ་ཞུགས་པ་རྣམས་ཀྱིས་མིང་ཚིག་བརྗོད་པ་ཡང་དག་པ་ཞིག་ཡོང་ཆེད་ཡི་གེ་སྦྱོར་བ་ཤེས་དགོས་པ་ཡིན་པས། བསྡུས་ནས་བརྗོད་ན་དེ་གསུམ་དགོས་པར་འཇོག དགོས་པའི་དགོས་པའམ་ཉིང་དགོས་ནི། དེ་ལྟ་བུའི་དགོས་པ་ལ་བརྟེན་ནས་རྣམ་པ་ཐམས་ཅད་མཁྱེན་པའི་གོ་འཕང་ཐོབ་པར་བྱ་བའི་ཕྱིར་ཡིན་ཏེ། མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་པ་འཐོབ་མི་འགྱུར། །ཞེས་གསུངས་པའི་ཕྱིར་རོ། །
    འབྲེལ་བ་ནི། བསྟན་བཅོས་འདིའི་བརྗོད་བྱའི་དབང་དུ་བཏང་བའི་འབྲེལ་བ་དང༌། དགོས་སོགས་ཆོས་བཞིའི་དབང་དུ་བཏང་བའི་འབྲེལ་བ་གཉིས་ཡོད་པ་ལས། དང་པོ། བསྟན་བཅོས་འདིའི་བརྗོད་བྱའི་དབང་དུ་བཏང་བའི་འབྲེལ་བ་ཤེས་པར་བྱ་བ་ལ། བསྟན་བཅོས་འདིའི་བརྗོད་བྱ་གང་དག་ཡིན་པའི་ཚུལ་ཤེས་པར་བྱ་རྒྱུ་ལས་མ་འདས། བསྟན་བཅོས་འདིའི་བརྗོད་བྱ་ནི་གསུམ་དུ་འདུས་ལ། དེ་ནི་ཡི་གེ་དང༌། མིང༌། ཚིག་བཅས་ཡིན་ཞིང༌། དེ་རྣམས་ཀྱི་འབྲེལ་བ་ནི། སྔ་མ་སྔ་མ་རྒྱུ་དང༌། ཕྱི་མ་ཕྱི་མ་འབྲས་བུ་ཡིན་པས་རྒྱུ་འབྲས་ཀྱི་འབྲེལ་བ་གྲུབ། དེ་ལྟར་ཡིན་ཏེ། ཡི་གེ་ནི་མིང་གི་རྒྱུ་ཡིན་ཏེ། དེ་དུ་མ་འདུས་པ་ལས་མིང་གྲུབ་པ་དང༌། དེ་བཞིན་དེ་ཉིད་ཚིག་གི་རྒྱུ་ཡིན་ཏེ། དེ་ཉིད་དུ་མ་འདུས་པ་ལས་ཚིག་གྲུབ་པའི་ཕྱིར་རོ། །
    དགོས་སོགས་ཆོས་བཞིའི་དབང་དུ་བཏང་བའི་འབྲེལ་བ་ནི། རྩོམ་པར་དམ་བཅའ་བ་བཤད་པའི་སྐབས་སུ་བཤད་ཟིན་པ་དེ་ཉིད་ལས་མ་འདས། དེ་ཡང་བརྗོད་བྱ་དགོས་པ་དང་འབྲེལ། དགོས་པ་ཉིང་དགོས་དང་འབྲེལ་ནས་ཡོད་པ་དེས་འབྲེལ་བ་གྲུབ། དེས་ན་སྐབས་འདིའི་འབྲེལ་བ་ལ་ཚུལ་དེས་ཤེས་པར་བྱ་རྒྱུ་ལས་མ་འདས།
    འཇུག་ཚུལ་ཞེས་པ་ནི། རྣམ་པ་གཉིས་ཀྱི་སྒོ་ནས་ཤེས་དགོས་ཏེ། སྔོན་འཇུག་ལྔ་ལ་རྟགས་ཀྱི་འཇུག་ཚུལ་ཞིག་དང༌། རྗེས་འཇུག་བཅུ་ལ་རྟགས་ཀྱི་འཇུག་ཚུལ་ཞིག་སྟེ་གཉིས་ཡོད་པ་ལས། དང་པོ་སྔོན་འཇུག་ལྔའི་འཇུག་པ་ལས་བྱ་བྱེད་ལས་གསུམ་གྱིས་མཚོན་པའི་ལས་ཚིག་རྣམས་རྟོགས་པར་བྱ་དགོས་པ་དང༌། རྗེས་འཇུག་གི་འཇུག་ཚུལ་ལས་མིང་གྲུབ་སྟངས་དང༌། མཚམས་སྦྱོར་གྱི་དོན་ཇི་བཞིན་བཤད་ཡོད། དེས་ན་བོད་ཀྱི་བརྡ་སྤྲོད་ཀྱི་ཐུན་མོང་མ་ཡིན་པའི་ཁྱད་ཆོས་གཙོ་བོ་ནི། སྔོན་རྗེས་གཉིས་ཀ་ཡིན་ལ། སྔོན་འཇུག་ནི་ལེགས་སྦྱར་གྱི་བྱིངས་ཚིག་ཏུ་སྒྲུབ་པར་བྱེད་པའི་ཀུན་བཤད་ཀྱི་རྐྱེན་དང་འདྲ་ལ། དེའི་ལས་འགན་ཡོངས་རྫོགས་སྔོན་འཇུག་ཁོ་ནས་འཁུར་ཡོད། དེ་བཞིན་རྗེས་འཇུག་ནི་ལེགས་སྦྱར་གྱི་མིང་ལེ་དང་འདྲ་བ་མ་ཟད་དེའི་ལས་འགན་ཡོངས་རྫོགས་རྗེས་འཇུག་གིས་འཁུར་ཡོད། འདི་གཉིས་མེད་པར་གྱུར་ན་བོད་ཀྱི་ཡི་གེ་སྦྱོར་མི་ནུས་པར་འགྱུར་བས་གལ་ཆེ༑ དེ་བཞིན་འཇུག་ཚུལ་དེ་གཉིས་ཀྱང་བོད་ཀྱི་བརྡ་སྤྲོད་གྲུབ་པའི་རྨང་གཞི་ཡིན་ཏེ། མིང་དང་ཚིག མཚམས་སྦྱོར་བཅས་ནི་རྗེས་འཇུག་གི་འཇུག་པ་དང༌། བྱ་བྱེད་ལས་སོགས་མཚོན་པ་སྔོན་འཇུག་གི་འཇུག་པར་བཞག་ན། དེ་གཉིས་མ་ཡིན་པར་གྱུར་པའི་བརྡ་སྤྲོད་པ་ཞིག་མེད་པས་སྔོན་རྗེས་གཉིས་གལ་ཆེ་བའང་དེར་ཐུག དེས་ན་འཇུག་ཚུལ་ཞེས་པ་ནི་བརྡ་སྤྲོད་པའི་རྣམ་གཞག་ཧྲིལ་པོ་ལ་གོ་ནའང་འགྲིག འཇུག་ཚུལ་དེ་གཉིས་རེ་རེ་ལའང་བཞི་བཞི་ཡོད་དེ། གང་ལ་འཇུག་པ། གང་གིས་འཇུག་པ། ཇི་ལྟར་འཇུག་པ། ཅིའི་ཕྱིར་འཇུག་པ་རྣམས་སོ། །
    བསྟེན་ཚུལ་ནི། སྐབས་འདིའི་བསྟེན་ཚུལ་ཞེས་པ་ནི་བཀོལ་སྤྱོད་བྱེད་ཚུལ་དང་དོན་གཅིག་པ་སྟེ། མིང་ལ་ཕྲད་དང་རྣམ་དབྱེ་སྦྱར་བ་ལས་ཚིག་ཏུ་སྒྲུབ་ཚུལ་དང༌། དེ་བཞིན་ཕྲད་དང་རྣམ་དབྱེ་རྣམས་བསྡུས་ནས་ཚིག་སྡུད་རྒྱག་སྟངས་དང༌། ཚིག་སྡུད་བརྒྱབ་པ་གཉིས་སམ་དུ་མའམ། ཚིག་སྡུད་མ་བརྒྱབ་པའི་ཚིག་གཉིས་སམ་དུ་མ་གཅིག་ཏུ་བསྒྲིལ་ནས་བརྗོད་བྱའི་དོན་གསལ་བར་བྱ་སྟངས་སོགས་ནི། སྐབས་འདིར་བཤད་པའི་བསྟེན་ཚུལ་ཡིན་པས། དེ་ལྟ་བུའི་བསྟེན་ཚུལ་ཇི་བཞིན་ཤེས་པར་བྱ་རྒྱུ་ནི་གལ་ཆེ། དེས་ན་ཡི་གེའི་སྦྱོར་བའི་གཞུང་གི་བསྟན་བྱ་བདུན་མདོར་བསྡུས་པའི་ཚུལ་གྱིས་བཤད་ཟིན།
སླར་ཡང་ཅུང་ཞིབ་པའི་ཐོག་ནས་ངོ་སྤྲོད་པ་ནི། རྩ་བ་ལས།   
དབྱེ་བསྡུ་དེ་བཤད་སྔོན་རྗེས་ལ། །ཡུལ་བྱེད་ཚུལ་ཆེད་བཞི་བཞི་སྟེ། །
ཚུལ་གཉིས་པ་ལ་ཕྲག་བཅུ་བདུན། །ཡན་ལག་བཅུ་གཅིག་ཡི་གེ་འོ། །
མིང་བཅུ་ཚིག་ལ་བརྒྱད་གཉིས་དགོས། །ལྡོག་དང་རྗེས་འགྲོ་ལུས་མདོར་བསྡུས། །
    ཞེས་གསུངས་པའི་དོན་ནི། གོང་ནས་བཤད་པ་བཞིན་ཡི་གེ་ལ་སྔོན་རྗེས་མིང་གསུམ་དང༌། མིང་ལ་བཅུ། ཚིག་ལ་འབྱེད་པ་དང་སྡུད་པ་རྣམ་གཉིས་ལ་བརྒྱད་རེ་ཡོད་པ་ལས། དབྱེ་བ་དེ་དག་བསྡུས་ཏེ་བཤད་པ་ལ། སྔོན་འཇུག་དང་རྗེས་འཇུག་གཉིས་ལ་བྱེད་པ་བཞི་བཞི་ཡོད་དེ། གང་ལ་འཇུག་པར་བྱེད་པ། གང་གིས་འཇུག་པར་བྱེད་པ། ཇི་ལྟར་འཇུག་པར་བྱེད་པ། ཅིའི་ཕྱིར་འཇུག་པར་བྱེད་པ་བཞི་རྣམས་འཇུག་པ་ལས། སྔོན་འཇུག་སྐབས་སུ་ལས་ཀྱི་རྣམ་དབྱེ་སྟོན་པར་འགྱུར་བ་དང༌། ཚུལ་ཕྱི་མ་རྗེས་འཇུག་སྐབས་སུ་ཡི་གེ་འདུས་པ་མིང་གྲུབ་སྟངས་དང༌། མིང་འདུས་པ་ལས་ཚིག་གྲུབ་སྟངས། མཚམས་སྦྱོར་བཅས་བཤད་པ་ལ། དབྱེ་ན་བཅུ་བདུན་ཡོད་དེ། སླར་བསྡུ། ལ་དོན། ཨི་ལྡན། བྱེད་སྒྲ། རྒྱན་སྡུད། ལྷག་བཅས། འབྱེད་སྡུད། འབྱུང་ཁུངས། བོད་སྒྲ། ནི་སྒྲ། དང་སྒྲ། སྤྱི་སྒྲ། བདག་སྒྲ། དགག་སྒྲ། དེ་སྒྲ། ཉིད་སྒྲ། དེ་སྒྲ་དང་ཉིད་སྒྲ་གཉིས་གཅིག་ཏུ་བསྡུས་ནས་དེ་ཉིད་ཀྱི་སྒྲ་ཡོད་པ་ནི་ཟུར་དུ་དབྱེ་བ་མ་ཕྱེ་བར་གོང་ཁོངས་སུ་གཏོགས་པར་བྱས། གལ་ཏེ་སྒྲ་བཅས་བཅུ་བདུན་ཡོད་པ་རྣམས་ཡིན་པ་དང༌། ཡི་གེ་ལ་ཡན་ལག་གམ་གྲུབ་ཆ་བཅུ་གཅིག་ཡོད་དེ། སྔོན་རྗེས་མིང་གསུམ་དང༌། མགོ་གསུམ། འདོགས་བཞི། དབྱངས་དང་བཅས་པ་བཅུ་གཅིག་ནི་ཡི་གེ་ཡིན་ཞིང༌། དེ་ཉིད་ཡན་ལག་བཅུ་གཅིག་ལས་གྲུབ། དེ་བཞིན་(Dམིང་)ལ་དབྱེ་ན་བཅུ་ཡོད་དེ། (Eའདོད་རྒྱལ་གྱི་མིང་དང༌། རྗེས་གྲུབ་ཀྱི་མིང་གཉིས་ལས། རྗེས་གྲུབ་ཀྱི་མིང་ལ། དོན་ལྡན་གྱི་རྗེས་གྲུབ་དང༌། ལོག་པ་རྗེས་གྲུབ་གཉིས་ལས། དོན་ལྡན་རྗེས་གྲུབ་ལ། དངོས་མིང་གསུམ་དང༌། བཏགས་མིང་ལྔ་ཡོད་པ་བཅས་ཁྱོན་སྡོམ་མིང་ལ་དབྱེ་བ་བཅུ་ཡོད་པ་དང༌།) དེ་བཞིན་ཚིག་ལ་གཉིས་ཏེ་བསྡུ་བ་བརྒྱད་དང༌། རྣམ་པར་དབྱེ་བ་བརྒྱད་བཅས་བརྒྱད་ཚན་གཉིས་ཡོད་པ་ཡིན་ཞིང༌། དེ་རྣམས་ནི་ཚིག་ཡིན་པས་དོན་གྱི་ལྡོག་པ་སྟོན་པ་དང༌། ཡང་ན་དོན་གྱི་ལྡོག་པ་སྟོན་པའི་རྗེས་སུ་འགྲོ་བ་ཡོད་པ་ནི་བསྡུ་བའི་རིགས་ཡིན་ལ། དེ་དག་དང་བཅས་ཡི་གེའི་སྦྱོར་བའི་བཤད་པར་བྱ་བའི་ལུས་ཀྱི་མདོར་བསྟན་ནོ། །
གཉིས་པ་རྒྱས་པར་བཤད་པ་ལ་གསུམ་ཡོད་པ་ནི། མིང་གཞིའི་ཡི་གེ་བཤད་པ། སྔོན་འཇུག་ཡི་གེ་བཤད་པ། རྗེས་འཇུག་གི་ཡི་གེ་བཤད་པ་བཅས་ལས། དང་པོ་མིང་གཞིའི་ཡི་གེ་བཤད་པ་ལ་གསུམ་ཡོད་པ་ལས། དང་པོ་དབྱངས་གསལ་གྱི་ཡི་གེ་བསྟན་པ་ནི། རྩ་བ་ལས།
    ཡི་གེ་ཨཱ་ལི་ཀཱ་ལི་གཉིས། །ཨཱ་ལི་གསལ་བྱེད་ཨི་སོགས་བཞི། །
    ཀཱ་ལི་སུམ་ཅུ་ཐམ་པ་སྟེ། །སྡེ་པ་ཕྱེད་དང་བརྒྱད་གནས་པ། །
    ཞེས་གསུངས་པའི་དོན་ནི། མིང་ཚིག་གཉིས་ཀྱི་རྩོམ་གཞིར་གྱུར་པའི་སྐད་ཀྱི་གདངས་ལ་རིགས་ཀྱི་སྒོ་ནས་དབྱེ་ན་གཉིས་སུ་འགྱུར་ཏེ། ཨཱལི་སྟེ་དབྱངས་ཡིག་དང༌། ཀཱལི་སྟེ་གསལ་བྱེད་གཉིས་སུ་དབྱེ། འདིར་ཨཱལི་དང་ཀཱལི་ཞེས་བརྗོད་པ་ནི་ལེགས་སྦྱར་དང་མཚུངས་པར་བཤད་པ་ཡིན་ཏེ༑ ལེགས་སྦྱར་གྱི་དབྱངས་ནི་ཨ་ཕྲེང་ཡིན་ལ། གསལ་བྱེད་ནི་ཀ་ཕྲེང་ཡིན་ཡང༌། བོད་ལ་དབྱངས་ཡིག་ཨ་ཕྲེང་མིན་ཏེ། ཨ་ཉིད་དབྱངས་ཡིག་མ་ཡིན་པའི་ཕྱིར་ཏེ། ཨཱལི་གསལ་བྱེད་ཨི་སོགས་བཞི། །ཞེས་གསུངས་པའི་ཕྱིར། དེ་ནི་ཨཱལི་སྟེ་དབྱངས་དོན་ནམ་ང་རོའི་རྣམ་འགྱུར་གསལ་བར་བྱེད་པའི་ཡི་གེ་ནི་ཨི་སོགས་བཞི་ཡིན་ཞེས་པར་སྨྲས་པ་ཡིན། དེས་ན་བོད་ཀྱི་དབྱངས་ཡིག་ནི་ཨི་སོགས་བཞི་ཞེས་པས། ཨི་ཨུ་ཨེ་ཨོ་ཞེས་པ་རྣམས་བཞག འདིར་ཨ་ལག་ཤ་ངག་དབང་བསྟན་དར་གྱིས། 9དེ་ལ་ཡང་ཨཱ་ཨཱི་ཨཱུ་རྀ་ར྄ྀ་ལྀ་ལཱྀ་ཨཻ་ཨཽ་ཨྃ་ཨཿསྟེ་བཅུ་གཅིག བོད་ཡིག་ལ་རིང་ཐུང་སོགས་ཀྱི་ཐ་སྙད་མི་དགོས་པས་བོར་ཞིང༌། དབྱངས་དང་པོ་ཨ་ཡིག་དགོས་དབང་གིས་གསལ་བྱེད་དུ་བསྲེས་ནས། ལྷག་མ་ཨི་ཨུ་ཨེ་ཨོ་བཞི་ལ་བོད་སྐད་དུ་གུག་གུ་ཞབས་ཀྱུ་འགྲེང་བུ་ན་རུ་ཞེས་ཐ་སྙད་བཏགས་ནས་དབྱངས་ཡིག་བཞིར་མཛད་དོ། །ཞེས་གསུངས་པ་ནི། ལེགས་སྦྱར་གྱི་དབྱངས་ཡིག་ལ་དབྲི་བསྲེས་མཛད་ཡོད་པར་བསྟན། བསྲེས་པ་ཨ་དང་དབྲི་བ་ཨི་ཨུ་ཨེ་ཨོ་བཅས་ལྔ་མ་ཡིན་པའི་དབྱངས་གཞན་ཡིན། དེས་ན་བོད་ཀྱི་དབྱངས་ཡིག་ཁུངས་གཏུགས་ན་ལེགས་སྦྱར་ལ་ཐུག་པ་དོན་དངོས་ཡིན་མོད། འོན་ཀྱང་བོད་ཀྱི་དབྱངས་ཡིག་དང་ལེགས་སྦྱར་གྱི་དབྱངས་ཡིག་གཉིས་ཀྱི་ངོ་བོའམ་རང་བཞིན། བྱེད་ལས་བཅས་ལ་ཁྱད་པར་ཡོད་དེ། ལེགས་སྦྱར་གྱི་དབྱངས་ཡིག་གི་ངོ་བོ་ནི། རང་ཉིད་གདངས་རྫོགས་པའི་ཡི་གེ་མཚན་ཉིད་པ་ཡིན་པ་མ་ཟད། མིང་གཞིའི་ཡི་གེ་གཙོ་བོའང་ཡིན་ཏེ། དཔེར་ན། ཨགྣི། མེ། ཨཱིདྲྀཥ། འདི་འདྲ་ལྟ། ཨུཔསྐྲྀཏ། ཉེ་བར་སྦྱོར་བ། སོགས་ཀྱི་ཨ་དང་ཨཱི། དེ་བཞིན་ཨུ་བཅས་ནི་མིང་གཞིའི་ཡི་གེ་ཡིན་པ་མ་ཟད་དབྱངས་ཡིག་ཀྱང་ཡིན་པས། ལེགས་སྦྱར་གྱི་དབྱངས་ནི། རང་སྐྱ་ཕེར་བའི་ཡི་གེ་ཡིན་པ་ཤེས་དགོས་པ་དང༌། དེ་བཞིན་བྱེད་ལས་ཀྱང་མི་མཚུངས་ཏེ༑ དབྱངས་ཡིག་རང་ཉིད་མིང་གཞིར་གྱུར་པ་དང༌། གསལ་བྱེད་ཀྱི་སྲོག་ཏུ་ཞུགས་པ། དེ་བཞིན་མཚམས་སྦྱོར་བའི་ལས་བྱེད་པ་ཡིན་པས། བོད་ཀྱི་དབྱངས་ཡིག་གི་རང་བཞིན་དང་བྱེད་ལས་གཉིས་ལས་ཁྱད་དུ་འཕགས། དེས་ན་བོད་ཀྱི་དབྱངས་ཡིག་ནི། རང་ཉིད་རང་སྐྱ་ཕེར་བའི་ཡི་གེ་མིན་ཏེ། རང་འགྲོགས་གསལ་བྱེད་དང་སྦྱར་ན་ང་རོའི་རྣམ་པར་བསྐྱེད་པ་ལས་རང་ཉིད་རྐྱང་པ་ངག་གིས་བརྗོད་མི་ནུས་པ་དང༌། དེ་བཞིན་དེ་སྲོག་ཞུགས་དང་མཚམས་སྦྱོར་གྱི་བྱ་བ་རྩ་བ་ནས་མི་བྱེད་དེ། སྲོག་ཏུ་ཞུགས་དང་མ་ཞུགས་པའི་ཚུལ་བོད་སྐད་ཀྱི་གཤིས་ཀར་མེད་པ་ཞིག་ཡིན། དེའི་རྒྱུ་མཚན་ནི། བོད་ཀྱི་སྐད་ལ་རིང་ཐུང་གི་རྣམ་འགྱུར་མེད་པ་མ་ཟད། གདངས་ཀྱང་གསལ་བྱེད་ཀྱི་གདངས་ཤུགས་ཆེ་བའི་སྐད་ཡིན་པས་ཐོན་མིས་དེའི་རིགས་དོར་བ་དང༌། མཚམས་སྦྱོར་གྱི་བྱ་བ་ཡོད་ཚད་རྗེས་འཇུག་ཁོ་ནའི་ནུས་པས་བྱེད་པ་ཡིན་པས། དབྱངས་ཡིག་ལ་དེ་ལྟའི་བྱ་བ་རྩ་བ་ནས་མེད། འོན་ཀྱང་ཡོང་ཡང་མི་ཤེས་ཏེ། བོད་ཀྱི་དབྱངས་ནི་མིང་གཞི་གཙོ་བོ་ཁོ་ན་ལས་གཞན་གང་ལའང་སྦྱར་དུ་མེད་པ་དང༌། དེ་བཞིན་དབྱངས་ཉིད་ནི་ཡི་གེ་ཡན་ལག་ཙམ་ཡིན་ཏེ། ཀུན་མཁྱེན་སི་ཏུས། 10ཡ་ར་ལ་གསུམ་ཀཱ་ལི་ཡ་གྱལ་དུ་བསྟན་བཞིན་དུ་འདིར་ཨཱ་ལི་མཚོན་བྱེད་ཀྱི་གི་གུ་དང་ཞབས་ཀྱུ་སོགས་དང་མཚུངས་པར་ཡི་གེའི་ཡན་ལག་ཙམ་ལས་ཡི་གེ་དངོས་མིན་པར་བྱས་ནས་དེ་རྣམས་ལྡན་པའི་ཡི་གེ་ལ་རྐྱང་པར་བརྩིས་ན་དོན་ལའང་འཁྲུལ་བ་དང༌། ཞེས་གསུངས་པ་བཞིན་དོན་ལ་གནས་པས། བོད་ཀྱི་དབྱངས་ལ་བྱ་བ་དེ་རིགས་མི་འབྱུང་བ་དང༌། དེ་བཞིན་བོད་སྐད་ལ་དབྱངས་ཡིག་རྩ་བ་ནས་མེད་པའི་མིང་ཡང་མང་དུ་སྣང་སྟེ། བསམ་པ་བཟང་ན་ས་དང་ལམ་ཡང་བཟང༌། ། ཞེས་གསུངས་པ་ལྟ་བུ་ཡིན་པས་དབྱངས་ཡིག་ངོ་འཕྲོད་པ་ཤིན་ཏུ་གལ་ཆེའོ། །
    ཀཱ་ལི་བྱ་བ་གསལ་བར་བྱེད་པའི་ཡི་གེ་ནི་སུམ་ཅུ་ཡོད་དེ། དེ་དག་ལས་མང་ཆེ་བ་ལེགས་སྦྱར་གྱི་གསལ་བྱེད་རྣམས་ནས་བླངས་པ་ཡིན་ཏེ། རྒྱ་གར་གྱི་གསལ་བྱེད་ལ་དབྲི་བསྣན་གཉིས་བྱས་པ་ལས་བོད་ཀྱི་གསལ་བྱེད་གཏན་ལ་ཕབ། དེས་ཀྱང་ལོག་པ་ལྔ་དང་མཐུག་པོ་ལྔ་དང༌། མཐའ་ཟད་ཀྱི་ཀྵ་ཡིག་བཅས་བཅུ་གཅིག་དོར་བའམ་ཕྲི་བའི་ལྷག་མ་ཉེར་གསུམ་གྱི་ཐོག་ལ། ལེགས་སྦྱར་གྱི་དབྱངས་ཡིག་ཨ་བསྣན་པ་དང༌། དེའི་སྟེང་དུ་ལེགས་སྦྱར་གྱི་སྐད་ལ་མེད་པའི་སྟོད་ཀྱི་ཅ་ཆ་ཇ་གསུམ་དང༌། སྨད་ཀྱི་ཞ་ཟ་འ་གསུམ་སྟེ་དྲུག་གསར་དུ་བསྣན་པས་གསལ་བྱེད་སུམ་ཅུར་གྲུབ། འོན་ཀྱང་སྐབས་འདིར་གསར་དུ་བསྣན་པའི་ཡི་གེ་དྲུག་ཡོད་པ་གདོན་མི་ཟ་མོད། དེ་དག་ལས་སྟོད་ཀྱི་ཅ་ཆ་ཇ་གསུམ་ཡིན་པར་བཤད་པ་ཅུང་མི་བདེ་བར་མངོན། དེ་ཡང་ཕྱི་དུས་ཀྱི་སྐད་གཉིས་སྨྲ་བའི་ལོ་ཙཱ་བ་ཆེན་པོ་དགེ་འདུན་ཆོས་འཕེལ་གྱིས་གསུངས་པ་ལྟར་ཁས་བླངས་ན་ལེགས་པར་སྣང་སྟེ། རྒྱ་གར་རྒྱབ་ཁབ་ཆེན་པོ་འདིའི་ཡུལ་གྲུ་གང་དུ་ཕྱིན་ཀྱང༌། ཙ་ཚ་ཛ་གསུམ་ངག་ནས་མི་ཐོན་པ་ལས་ཅ་ཆ་ཇ་གསུམ་མེད་པའི་ས་ཁུལ་མེད་པ་དེས། གསར་དུ་བསྣན་པའི་ཡི་གེ་ཙ་ཚ་ཛ་གསུམ་ཡིན་པར་བསྟན་འདུག ལྷག་པར་གཞུང་གི་འགྲོས་ལ་བལྟས་ཀྱང་ཤེས་ཞེས་དགེ་བའི་བཤེས་གཉེན་དུ་མའི་ཞལ་ནས་ཐོས་པ་དང༌། ཐོས་དོན་ཡང་ཇི་བཞིན་ཡིན་པར་ངེས་ཏེ། སྡེ་པ་དང་པོ་ནས་བཞི་པའི་བར་ལ་ལེགས་སྦྱར་གྱི་སྡེ་པའི་བང་རིམ་སོར་བཞག་བྱས་ཡོད་པ་ལ། གསར་དུ་བསྣན་པའི་ཡི་གེ་སྡེ་པ་ལྔ་པ་ནས་འགོ་བཙུགས་ནས་ཙ་ཚ་ཛ་གསུམ་དང༌། དེའི་སྟེང་དུ་ཝ་བསྣན་ནས་སྡེ་པར་བཟོས་མོད། འོན་ཀྱང་དེ་ཉིད་སྡེ་པ་གཅིག་པ་རྣམས་ནི་སྐྱེ་གནས་མི་མཚུངས་པ་མ་ཟད། ནང་ཁུལ་རྣམས་ཀྱི་བྱེད་པའང་རིམ་ཅན་དུ་མེད་དེ། ཙ་སོགས་གསུམ་ནི་སྐྱེ་གནས་རྐན་དང་ཉེ་བ་ལ་ཝ་ནི་མཆུ་ཡིན་པ་དང༌། དེ་བཞིན་ཙ་སོགས་གསུམ་ནི་བྱེད་པ་དམ་ལྷོད་རིམ་པར་ཡོད་པ་ལ་ཝ་ནི་ཛ་དང་མཉམ་པ་བཅས་ཀྱིས་ཀྱང་རྟོགས་ནུས། གཞན་ཡང་ཅ་སོགས་དང་སྐྱེ་གནས་དང་བྱེད་པ་མཉམ་པས་གཟུགས་འདྲ་བར་བྱས་པ་ལ་མི་མཚུངས་པའི་གདངས་ཡོད་པར་ཙ་རྟགས་བཏབ་པ་བཅས་ནས་ཀྱང་ངེས་ཤེས་འདྲེན་ནུས། དེར་མ་ཟད་ཞ་ཟ་འ་གསུམ་ནི་གསར་དུ་བཟོས་པའི་ཡི་གེ་ཡིན་པར་རྩོད་པ་གང་ཡང་མེད་པ་དེ་ཡང་དེ་མ་ཐག་ཏུ་སྦྱར་ཡོད་པ་ལ། ཡ་བསྣན་པས་སྡེ་པ་ཞིག་བཟོས་པ་དང༌། དེ་རྣམས་ཀྱང་སྐྱེ་གནས་དང་བྱེད་པའི་དམ་ལྷོད་གཉིས་ཀ་མི་འདྲ་བར་གནས་ཡོད། གནས་ཚུལ་འདིའི་ཐོག་ནས་བལྟས་ན་གསར་དུ་བཟོས་པའི་ཡི་གེ་དྲུག་ནི་རིམ་ཅན་དུ་གནས་པ་དེ་དག་བཞག་ན་བདེ་བར་སྣང༌། འོན་ཀྱང་ཙ་སོགས་དང་ཅ་སོགས་གཉིས་ལས། གང་ཞིག་གསར་དུ་བཟོས་མིན་ཐད་ཀྱི་རྙོག་གླེང་དེའི་འབྱུང་གཞི་ནི། བསྟན་པ་ཕྱི་དར་སྐབས་ཀྱི་ལོ་ཙཱ་བ་མང་ཆེ་བ་འཕགས་ཡུལ་དུ་མ་བྱོན་པར་བལ་ཡུལ་ནས་གཞུང་ལུགས་སློབ་གཉེར་བྱས་ཏེ། ཕྱིར་ལོག་བྱས་པས་བལ་སྐད་ཀྱིས་བོད་སྐད་ལ་དཔྱད་ནས་ཙ་སོགས་གསུམ་ནི་ཡོད་པ་དང༌། ཅ་སོགས་གསུམ་ནི་མེད་པས་དེ་ལྟར་གཅིག་གིས་གཅིག་ལ་བཤད་ནས། གསར་དུ་བཟོས་པའི་ཡི་གེ་གང་ཡིན་ངོས་འཛིན་ནོར་འཁྲུལ་ཅན་དེ་བྱུང་བར་མངོན། དེ་ནི་དེང་གི་དུས་སུ་བལ་རྒྱ་གཉིས་ཀྱི་སྐད་ལ་ཉན་ན་གསལ་བོར་རྟོགས་ཐུབ་པ་ཞིག་དང༌། ལྷག་དོན་ཐོན་མི་རྒྱ་གར་དུ་ཕེབས་པ་མ་ཟད། སློབ་གཉེར་བྱ་ཡུལ་རྒྱ་གར་བྱང་བརྒྱུད་ཡིན་པས། རྒྱ་གར་བྱང་ངོས་ཀྱི་སྐད་ལ་ཙ་སོགས་གསུམ་ནི་མེད་པ་ཕྱི་གསལ་ནང་གསལ་ཡིན་མོད། འོན་ཀྱང་བསམ་གཞིག་བྱ་སའི་ཁོར་ཡུག་ཅིག་ཡོད་པ་ནི། ཁ་ཆེ་པ་རྣམས་ཀྱི་སྐད་ཡིན་ཞིང་དེར་ཙ་སོགས་གསུམ་ནི་སྣང༌། འོན་ཀྱང་ཐོན་མི་རྒྱ་གར་དུ་ཕེབས་སྐབས་བྱང་ངོས་ཀྱི་སྐད་ལ་གོང་གི་སྐད་དེ་ཉིད་འདྲེས་བསླད་མ་བྱུང་བར་མངོན། དེས་ན་གསར་དུ་བཟོས་པའི་ཡི་གེ་རྣམས་ལའང་དོགས་པ་བྱ་མི་དགོས་པར་ཙ་སོགས་གསུམ་ཁོ་ནར་བཞག་ན་བདེ། ཡི་གེ་དེ་དག་གསར་དུ་བཟོ་སྐབས་ལ་སྒྲུང་ཞིག་ཡོད་པ་དེ་ཉིད་ཇི་བཞིན་མ་ངེས་ཏེ༑ གལ་སྲིད་ཐོན་མིས་བོད་ཀྱི་ཡི་གེ་གཏན་འབེབས་བྱ་སྐབས་རྨི་ལམ་ལ་བརྟག་དགོས་བྱུང་ཡོད་ན། འདི་ལྟའི་སྐད་ཡིག་ཅིག་གཏན་ལ་ཕབ་མི་ཐུབ་པར་མངོན། དེའི་རྒྱུ་མཚན་ནི་སྐད་ཀྱི་གཞུང་ལུགས་འདི་ཉིད་ཁྱད་ཆོས་དུ་མས་འཕགས་པ་དེས་ཡིན་ཏེ། ལེགས་སྦྱར་གྱི་དབྱངས་ཡིག་གི་བྱེད་ལས་གཙོ་བོ་ཁག་རྣམས་རྗེས་འཇུག་ལ་མཁོ་བསྡུ་གནང་བ་དང༌། དེར་རྣམ་དབྱེ་དང་ཚིག་ཕྲད་གཉིས་སུ་གཏན་ལ་ཕབ་པ་དང༌། བྱིངས་ཚིག་ཏུ་སྒྲུབ་པའི་བྱ་བ་ཡོད་ཚད་སྔོན་འཇུག་ལ་བཀལ་བ་དང་ཕྱོགས་མཚུངས། སྐྱེས་བུའི་དབྱེ་བའི་ཐོག་ནས་ལས་ཚིག་སྦྱར་སྟངས་དང༌། གཅིག་ཚིག ཉིས་ཚིག མང་ཚིག་ལ་ལས་ཚིག་ཁྱད་པར་འགྲོ་སྟངས། དེ་བཞིན་བྱ་བྱེད་ཐ་དད་མིན་གྱིས་ལས་ཚིག་ལ་རྐྱེན་གྱི་སྒྱུར་སྟངས་སོགས་གང་ཡང་མེད་པར། ལས་ཚིག་རྣམས་ལ་དུས་གསུམ་དང་བྱ་བྱེད་ཐ་དད་མིན་ཙམ་ལས་དབྱེ་བ་གཞན་མ་ཕྱེ་བ་དེས། ཐོན་མིའི་རྣམ་དཔྱོད་ཀྱི་ནུས་པ་དཔོག་ཐུབ་པ་མ་ཟད། ལེགས་སྦྱར་གྱི་སྐད་ལ་ཡོད་པའི་དཀའ་བ་དེ་རིགས་དོར་བ་དང༌། དོར་བ་དེ་ཡང་བོད་ཀྱི་སྐད་དང་མི་འཚམ་པའི་ཆ་རྣམས་དོར་འདུག་པར་བརྟེན། ཐོན་མིས་རྨི་ལམ་ལ་བརྟག་མི་དགོས་པར་བོད་ཀྱི་སྐད་ཆའི་གཤིས་ཀར་དཔྱད་ཞིབ་བྱེད་ཤེས་པ་དེ་ཡིན། དེ་ལ་ཞིབ་ཏུ་དཔྱད་ནས་གདངས་གཏན་འབེབས་དང་བརྡ་སྤྲོད་པའི་གཞུང་གཏན་ལ་ཕབ་པ་ཡིན་པས་རྨི་ལམ་དེ་འདྲ་སྐྱབས་སུ་འཛིན་དགོས་དོན་ཡེ་ནས་མ་དམིགས། གཞན་ཡང་བོད་ཀྱིས་ཕྱོགས་གཅིག་ནས་ཐོན་མི་འཇམ་པའི་དབྱངས་ཀྱི་རྣམ་འཕྲུལ་དུ་བཤད་པ་དང༌། ཕྱོགས་གཞན་ཞིག་ནས་སྐད་ཀྱི་གདངས་གསར་རྩོམ་བྱ་སྐབས་རྨི་ལམ་ལ་བརྟག་པའི་ལོ་རྒྱུས་འདྲ་བཟོ་བྱས་པ་གཉིས་ལ་ནང་འགལ་གྱི་སྐྱོན་གནམ་སར་མི་ཤོང་བ་ཞིག་ཡོད་པ་དེ་ཉིད་ངོ་འཕྲོད་དགོས་པ་གལ་ཆེ། 
    བོད་ཀྱི་གསལ་བྱེད་དང་ལེགས་སྦྱར་གྱི་གསལ་བྱེད་གཉིས་ལ་ཁྱད་པར་ཆེ་སྟེ། བོད་ཀྱི་གསལ་བྱེད་ཡི་གེ་རྣམས་ནི་རང་ཉིད་ལ་དབྱངས་ཡིག་ཞུགས་པ་སོགས་ཀྱི་ཐ་སྙད་མེད་པར་གདངས་གསལ་པོར་ཐོན་ཐུབ་པ་དང༌། ལེགས་སྦྱར་གྱི་གསལ་བྱེད་རྣམས་ལ་དབྱངས་ཡིག་མ་ཞུགས་ན་རང་གདངས་ཇི་བཞིན་ཐོན་མི་ནུས་པ་དེ་ཡིན། དེ་ལྟར་ཁྱད་པར་འབྱུང་དགོས་པའི་རྒྱུ་མཚན་ཡང༌། ལེགས་བོད་གཉིས་ཀྱི་སྐད་གཤིས་ཐ་དད་ཡིན་པ་དེ་ལ་བརྟེན་ནས་བྱུང༌། དེ་བཞིན་གོང་ནས་བཤད་པ་ལྟར་བྱེད་ལས་ལའང་ཁྱད་པར་སྣང༌། དེས་ན་(Dགསལ་བྱེད་ཡི་གེ་)རྣམས་ལ་དབྱེ་ན་གསུམ་དུ་འགྱུར་ཏེ༑ (Eམིང་གཞི་རྐྱང་པའི་ཡི་གེ རྗེས་འཇུག་གི་ཡི་གེ སྔོན་འཇུག་གི་ཡི་གེ་བཅས་དང༌།) གཤམ་ནས་བཤད་པར་འགྱུར་བ་སྟེ། མགོ་འདོགས་གཉིས་ཏེ། མགོ་ཅན་ནི་ར་མགོ་དང༌། ས་མགོ ལ་མགོ་གསུམ་དང༌། འདོགས་ཅན་བཞི་སྟེ༑ ཡ་བཏགས། ར་བཏགས། ལ་བཏགས། ཝ་བཏགས་བཞི་ཡིན་ཞིང༌། དེ་རྣམས་ཀྱང་གསལ་བྱེད་ལས་གྲུབ། རྩ་བའི་ཆ་ནས་བོད་ཀྱི་སྐད་ལ་བརྡ་སྤྲོད་པའི་ནུས་པ་གཙོ་བོ་གསལ་བྱེད་ཀྱིས་འདོན་པ་དང༌། དབྱངས་ཡིག་གིས་གཞོགས་འདེགས་ཀྱི་ནུས་པ་འདོན་ཏེ། མིང་ཡོངས་སུ་རྫོགས་པར་བྱེད་པ། ཚིག་ཡོངས་སུ་རྫོགས་པར་བྱེད་པ། དེ་བཞན་ཕྲད་ཡོངས་སུ་རྫོགས་པར་བྱེད་པ་བཅས་ལས་མི་སྣང༌། དེས་ན་སྐབས་འདིར་གསལ་བྱེད་ཅེས་བརྗོད་པའི་དོན་ནི། མིང་ཚིག་བརྗོད་པ་རྣམས་གསལ་བར་བྱེད་པའི་ཡི་གེ་གཙོ་བོ་དང༌། གནས་དང་བྱེད་པ། རྩོལ་བ་གསུམ་གྱི་རྣམ་འགྱུར་རང་སྟོབས་ཀྱིས་གསལ་བར་བྱེད་པའི་ཡི་གེ་ཡིན་པའི་ཆ་ནས་གསལ་བྱེད་ཅེས་བརྗོད། དེ་ལ་སྡེ་པ་ཕྱེད་དང་བཅས་བརྒྱད་དུ་གནས་ཏེ། ཀ་ཁ་ག་ང༌། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། ཙ་ཚ་ཛ་ཝ། ཞ་ཟ་འ་ཡ། ར་ལ་ཤ་ས། ཧ་ཨ་རྣམས་ཡིན་ནོ། །
གཉིས་པ། སྐྱེ་གནས་བཤད་པ་ལ་འབྱུང་སའི་གནས་བཤད་པ་དང༌། བྱུང་བའི་ཡི་གེ་བཤད་པ་གཉིས་ལས། དང་པོ་ནི། རྩ་བ་ལས།
    མགྲིན་པ་དང་ནི་ལྕེ་དབུས་དང༌། །སོ་བར་ལྕེ་ཡི་རྩེ་མོ་དང༌། །
    མཆུ་དང་ལྕེ་དབུས་མགྲིན་པ་དང༌། །གནས་ལྔ་དག་ནས་འབྱུང་བ་ནི། །
    ཞེས་གསུངས་པའི་དོན་ནི། ཡི་གེ་སྐྱེ་བའི་གནས་ལྔ་ཡོད་པ་ནི། མགྲིན་པ་དང༌། རྐན། སྤྱི་བོ། སོ། མཆུ་བཅས་ཡིན་ཞིང༌། དེ་ལྔ་ལ་གནས་ལྔ་ཞེས་བརྗོད། མགྲིན་པ་དང་མཆུ་ལ་རང་རང་གི་གནས་ཀྱི་བྱེད་པ་ཡིན་པས་དམིགས་བསལ་བྱེད་པ་སྦྱར་མི་དགོས་པར་བརྟེན་མགྲིན་པ་ཞེས་གནས་གཅིག་པུ་ངོས་བཟུང་བ་དང༌། དེ་ནས་ལྕེ་དབུས་ཞེས་པ་ནི་བྱེད་པའི་མིང་ཡིན་ཞིང་དེའི་སྐྱེ་གནས་ནི་རྐན་ཡིན། སྤྱིར་སྐྱེ་གནས་རྐན་དང་སྤྱི་བོ། སོ་གསུམ་ལ་བྱེད་པ་ལྕེ་དབུས་དང་ཉེ་བ་དང༌། ལྕེ་རྩེ་མོ་དང་ཉེ་བ། དེ་བཞིན་ལྕེ་རྩེ་མོ་བཅས་སུ་འཇོག་མོད། སྐབས་འདིར་ལྕེ་དབུས་ཞེས་པ་ནི་རྐན་ལ་སྦྱར་ན་འགྲིག་པ་དང༌། སོ་བར་ཞེས་པ་སྐྱེ་གནས་ཡིན་ཏེ་སོ་དང༌། དེ་ལ་བྱེད་པ་ལྕེ་རྩེ་མོ་ཡིན་ཞིང༌། མཆུ་ཞེས་པས་སྐྱེ་གནས་དང་བྱེད་པ་གཅིག་མཚུངས་སུ་བསྟན། དེའི་རྒྱུ་མཚན་གོང་བཤད་བཞིན་དང༌། ལྕེ་དབུས་ཞེས་པས་ལྕེ་རྩེ་མོ་དང་ཉེ་བའི་བྱེད་པར་གོ་དགོས་ཤིང༌། དེའི་སྐྱེ་གནས་ནི་སྤྱི་བོ་ཡིན། སླར་ཡང་མགྲིན་པ་ཞེས་པ་སྐྱེ་གནས་ཉིས་སྦྲགས་ཅན་རྣམས་བསྟན། དེ་ལྟར་སྐྱེ་གནས་ལ་གོང་ནས་བཤད་པ་བཞིན་ལྔར་ངེས། དེ་དག་ལས་བོད་ཀྱི་ཡི་གེ་རྣམས་འབྱུང་བ་ཡིན། གནས་ལ་བརྒྱད་འདོད་མཁན་ཡང་ཡོད་དེ། ཨ་ལག་ཤ་ངག་དབང་བསྟན་དར་གྱིས། 11གནས་ནི་བརྒྱད་དེ། ཁོག་པ་དང༌། མགྲིན་པ་དང༌། རྐན་དང༌། ལྕེ་དང༌། སྣ་དང༌། སྤྱི་བོ་དང༌། སོ་དང༌། མཆུ་རྣམས་སོ། ། གནས་དེ་དག་རྣམས་ཀྱང་གཉིས་སུ་འདུ་སྟེ། དོག་པའི་གནས་དང༌། ཡངས་པའི་གནས་སོ། ། དེ་ལ་དོག་པའི་གནས་ནི། མགྲིན་པ་དང༌། སྣ་དང༌། སྤྱི་བོའི་ཀླད་པའི་སྦུབས་གསུམ་མོ། །ཡངས་པའི་གནས་ནི། ཁོག་པ་དང༌། རྐན་དང༌། ལྕེ་དང༌། སོ་དང༌། མཆུ་ལྔའོ། །བྱེད་པ་ནི་ལྕེ་དང་རྐན་གཉིས་གཙོ་བོ་ཡིན་ཞིང༌། དེ་དག་གནས་རྣམས་སུ་ཕྲད་པའི་དབང་གི་བྱེད་པ་དྲུག་གིས་བྱེད་དེ༑ ཕྲད་པ་དང༌། ཅུང་ཟད་ཕྲད་པ་དང༌། བཙུམ་པ་དང༌། ཕྱེ་བ་དང༌། དོག་པ་དང༌། ཡངས་པར་བྱས་པའོ། །རྩོལ་བ་ནི། རླུང་དང་རྣམ་རྟོག་སོགས་སོ། ། ཞེས་གསུངས། དེ་བཞིན་ཆོས་རྗེ་མཆོག་གིས་ཀྱང༌། 12གསུམ་པ་ནི། ཁོག་པ། མགྲིན་པ། རྐན། ལྕེ། སྣ། སྤྱི་བོ། སོ། མཆུ་རྣམས་སོ། །ཞེས་གསུངས། དེ་བཞིན་སྨྲ་སྒོ་ལས་ཀྱང་གཅིག་མཐུན་དུ་གསུངས། དེས་ན་གནས་ལ་བརྒྱད་དང་ལྔ་གང་བཞག་ཀྱང་དོན་ལ་གཅིག་ལས་མ་འདས། བརྒྱད་བཞག་པའི་ནང་ནས་ལྕེ་དང༌། སྣ། བྱེད་པ་ཡིན་ལ། ཁོག་པ་དང་མགྲིན་པ་གཉིས་ནི་དོན་གཅིག་ལྟ་བུར་སྣང་བས། དེ་གཉིས་ལ་མི་མཐུན་པའི་ཁྱད་པར་མེད། དེས་ན་གནས་དེ་དག་ལས་ཡི་གེ་རྣམས་འབྱུང་ངོ༌། །    
    གཉིས་པ་དེ་ལས་བྱུང་བའི་ཡི་གེ་བཤད་པ་ནི། རྩ་བ་ལས།
    སྡེ་བཞི་དག་ལ་རིམ་བཞིན་དུ། །མཐའ་གཉིས་དྲུག་པའི་གསུམ་པ་དང༌། །
    ལྔ་པའི་ཐོག་གསུམ་བདུན་པའི་གཉིས། །ལྔ་པའི་བཞི་པ་མནན་བྱ་བ། །
    གསུམ་པ་(དང་)གསུམ་དང་གཅིག་དང་གཅིག །ལྷག་མ་དྲུག་སྟེ་དེ་ལྟར་ན། །
    བདུན་བདུན་ལྔ་ལྔ་དྲུག་ཚན་ལ། །
    ཞེས་གསུངས་པའི་དོན་ནི། སྡེ་པ་ཀ་ཁ་ག་ང༌། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། དེ་དག་རིམ་པར་གནས་པ་དེ་དག་ལ་བསྣན་བར་བྱ་བའི་ཡི་གེ་རྣམས་ནི། མཐའ་གཉིས་ཏེ་ཧ་ཨ་གཉིས་དང༌། སྡེ་པ་དྲུག་པའི་གསུམ་པ་ནི་འ་དང༌། སྡེ་པ་ལྔ་པའི་ཐོག་མ་གསུམ་ནི་ཙ་ཚ་ཛ་གསུམ་དང༌། བདུན་པའི་གཉིས་པ་ནི་ལ་དང༌། སྡེ་པ་ལྔ་པའི་བཞི་པ་ཝ་བཅས་ནི་བསྣན་པར་བྱ་བའི་ཡི་གེ་ཡིན་པ་དང༌། ད་དུང་དེར་མ་འདུས་པར་ཡི་གེ་དྲུག་ལྷག་ཡོད་དེ། དེ་དག་རྣམས་ནི་ཞ་ཟ་ཡ་ར་ཤ་ས་བཅས་ཡིན། དེ་རྣམས་ཇི་ལྟར་སྣོན་ཚུལ་ནི། ཆོས་རྗེ་མཆོག་གི་གཞུང་འདིར་ཇི་བཞིན་མི་གསལ་མོད། འོན་ཀྱང་བསྣན་ནས་ཡི་གེ་ཅི་ཙམ་གྲུབ་མིན་གསལ་ཏེ། བདུན་ཚན་གཉིས་དང༌། ལྔ་ཚན་གཉིས། དྲུག་ཚན་གཅིག་བཅས་སུ་གྲུབ། དེས་ན་དེ་དག་བསྡུ་ཚུལ་ཇི་ལྟར་ཡིན་ཞེ་ན། སློབ་དཔོན་བསོད་ནམས་རྩེ་མོའི་བྱིས་པ་བདེ་འཇུག་ལས། 13ཁོག་པ་མགྲིན་པ་རྐན་དང་ལྕེ། །སྣ་དང་སྤྱི་བོ་སོ་དང་མཆུ། །སོ་སོ་འམ་ནི་འདུག་(འདུས་)པ་ལས། །སྒྲ་རྣམས་ཐམས་ཅད་འབྱུང་བར་བཤད། །ཁོག་པ་མགྲིན་པ་ཐུན་མོང་གནས། །ལྷག་མ་སོ་སོར་ངེས་པ་སྟེ། །བོད་སྐད་གནས་རྣམས་ཐམས་ཅད་ལས། །འབྱུང་བའི་སྒྲ་ཡང་ཡོད་པ་ཡིན། །འ་ཧ་ཨ་ཡི་ཡི་གེ་གསུམ། །ཁོག་ལ་མགྲིན་པའི་གནས་ནས་འབྱུང༌། །ཀ་ཁ་ག་ངའི་ཡི་གེ་གསུམ། །རྐན་ཕུག་ལྕེ་རྩེ་ཆ་ལས་འབྱུང༌། །ཡ་ཞ་ཅ་ཆ་ཇ་ཉ་ཤ །བདུན་པོ་ལྕེ་དབུས་རྐན་དབུས་ལས། །ཏ་ཐ་ད་ན་ར་ལ་དྲུག །ལྕེ་རྩེ་རྐན་མཐའི་རྙིལ་ལས་འབྱུང༌། ། ཙ་ཚ་ཛ་ཟ་ས་ལྔ་པོ། །ལྕེ་རྩེ་སོ་ལས་འབྱུང་བའོ། །པ་ཕ་བ་མ་ཝ་དང་ལྔ༌། །མཆུ་ལས་རབ་ཏུ་འབྱུང་བ་ཡིན། །ང་ཉ་ན་མའི་ཡི་གེ་བཞི། །རང་རང་གནས་དང་སྣ་ལས་འབྱུང༌། །ལྷག་མ་གནས་རིམ་ཇི་བཞིན་དུ། །ཅུང་ཟད་ཙམ་གྱིས་དྲག་ཅེས་བརྗོད། །ཞེས་གསུངས། འདིར་སྐྱེ་གནས་ཀྱང་བརྒྱད་ངོས་འཛིན་མཛད་ཡོད་པ་དང༌། སྐྱེ་གནས་དེ་དག་ཀྱང་རྐྱང་པ་དང་སྦྲགས་མ་གཉིས་ཀྱི་སྒོ་ནས་ཡི་གེ་རྣམས་དབྱུང་བར་བཞེད། དེས་ན་སྐྱེ་གནས་དེ་དག་ལས་ཡི་གེ་གང་དག་བྱུང་ཞེ་ན། ཁོག་པ་དང་མགྲིན་པ་གཉིས་ནི་ཐུན་མོང་གི་སྐྱེ་གནས་ཡིན་པར་བཤད་པ་འདིས། དེ་གཉིས་ནས་མ་སྐྱེས་པའི་ཡི་གེ་མེད་པར་བསྟན་པ་དང༌། དེ་གཉིས་དོར་བས་ལྷག་མ་རྣམས་ནི་སོ་སོར་ངེས་པར་བཞེད། དེས་ན་མགྲིན་པ་ནས་སྐྱེས་པའི་ཡི་གེ་འ་ཧ་ཨ་རྣམས་ཏེ་གསུམ་དང༌། རྐན་ཕུག་ལས་བྱུང་བའི་ཡི་གེ་ཀ་ཁ་ག་ང་རྣམས་དང༌། དེ་གཉིས་གཅིག་ཏུ་སྡོམ་ནས་མགྲིན་པ་ནས་སྐྱེས་པའི་ཡི་གེར་བཞག་ན་བདུན་དུ་འགྱུར། དེ་བཞིན་རྐན་དང་ལྕེ་དབུས་ནས་བྱུང་བའི་ཡི་གེ་ནི། ཅ་ཆ་ཇ་ཉ་ཡ་ཞ་ཤ་བཅས་དྲུག་པོ་ཡིན་ལ། རྐན་མཐའི་རྙིལ་དང་ལྕེ་རྩེ་ནས་བྱུང་བའི་ཡི་གེ་ནི་ཏ་ཐ་ད་ན་ར་ལ་དྲུག་དང༌། ལྕེ་རྩེ་དང་སོ་ལས་བྱུང་བའི་ཡི་གེ་ནི་ཙ་ཚ་ཛ་ཟ་ས་ལྔ་དང༌། མཆུ་ལས་བྱུང་བའི་ཡི་གེ་ནི་པ་ཕ་བ་མ་ཝ་ལྔ་བཅས་ཡིན་པ་ལ། ང་ཉ་ན་མ་བཞིན་རང་གནས་དང་སྣ་ལས་བྱུང་བར་བཞེད། གནས་ཚུལ་འདིའི་ཐོག་ནས་ཆོས་རྗེ་མཆོག་གིས་ཀྱང་འདི་བཞིན་བཞེད་ཡོད་པར་མངོན། དེས་ན་མགྲིན་པ་ནས་བྱུང་བའི་ཡི་གེ་བདུན་ཏེ་སྡེ་པ་དང་པོ་ཀ་སྡེ་རྣམས་དང་འ་ཨ་ཧ་བཅས་དང༌། ཆོས་རྗེ་མཆོག་གི་ལྕེ་དབུས་ཞེས་གསུངས་པ་དང༌། སློབ་དཔོན་མཆོག་གིས་ལྕེ་དཀྱིལ་དང་རྐན་དབུས་ཞེས་གསུངས་པ་གཉིས་དགོངས་པ་གཅིག་ཏུ་འབབ། དེས་ན་ལྕེ་དབུས་ཞེས་གསུངས་པའི་གནས་ནི་རྐན་དུ་ངེས་ཤིང་དེ་ནས་སྐྱེས་པའི་ཡི་གེ་ནི་བདུན་ཏེ། སྡེ་པ་གཉིས་པ་ཅ་སྡེ་རྣམས་དང་ཡ་ཞ་ཤ་བཅས་ཡིན། སོ་དང་ལྕེ་ཡི་རྩེ་མོ་ནས་བྱུང་བ་ནི་སྡེ་པ་གསུམ་པ་ཏ་སྡེ་རྣམས་དང་ར་ལ་བཅས་དྲུག་དང༌། དེ་བཞིན་མཆུ་ལས་སྐྱེས་པའི་ཡི་གེ་ནི་སྡེ་པ་བཞི་པ་རྣམས་དང་ཝ་བཅས་ལྔ་ཡིན་ལ། ཆོས་རྗེ་མཆོག་གིས་ལྕེ་དབུས་དང་མགྲིན་པ་ཞེས་གསུངས་མོད། སློབ་དཔོན་མཆོག་གིས་ལྕེ་རྩེ་དང་སོ་ཞེས་གསུངས། གཞུང་གཞན་དུ་སོ་དང་རྐན་ཞེས་ཀྱང་འབྱུུང༌། གང་ལྟར་དེ་ནས་བྱུང་བའི་ཡི་གེ་ནི་ཙ་ཚ་ཛ་ཟ་ས་བཅས་ལྔ་ཡིན་ཞིང༌། དེ་ལྟར་བདུན་ཚན་གཉིས་དང༌། ལྔ་ཚན་གཉིས། དྲུག་ཚན་གཅིག་བཅས་གྲུབ་པའི་ཆོས་རྗེ་མཆོག་གི་གསུང་དང་མཐུན། དེ་ལ་བརྟེན་ནས་ཆོས་རྗེ་མཆོག་གི་དགོངས་པ་ཇི་བཞིན་རྟོགས་ནུས། འོན་ཀྱང་གོང་གི་སོ་དང་ལྕེ་ཡི་རྩེ་མོ་ནས་བྱུང་བ་དེ་དག་ལས་སྐྱེ་གནས་རང་སྐྱ་ཕེར་བ་ནི་ར་ཡིག་ཡིན་ཏེ། དེ་ནི་སྤྱི་བོ་ལས་སྐྱེས་པ་དང༌། ཟ་ས་གཉིས་ཀུན་མཁྱེན་སི་ཏུས་14སོ་ལས་སྐྱེས་པར་གསུངས་པ་དང༌། ཨ་ལག་ཤ་ངག་དབང་བསྟན་དར་གྱིས། 15ཙ་ཚ་ཛ་དང་ཟ་ས་བཅས་ནི་སོ་དང་རྐན་གཉིས་སྦྲགས་མ་ལས་སྐྱེས་པ་གསུངས་པ་དེ་ཡང་15མཁས་པའི་དབང་པོ་པྲ་ཏིའི་ཡི་གེ་ཉུང་བར་བརྗོད་པ་རྨད་བྱུང་དོན་གྱི་བདུད་རྩིའི་རོ་འཛིན་ལ་ཁུངས་བཅོལ་བ་གཞུང་དེར་གསལ། དེ་ཡང་གོང་ནས་དྲངས་པའི་སློབ་དཔོན་བསོད་ནམས་རྩེ་མོའི་གསུང་དང་མཐུན། སྐབས་འདིའི་སློབ་དཔོན་བསོད་ནམས་རྩེ་མོའི་གསུང་དེ་ཉིད་ཡི་གེ་མདོ་དང་མི་མཐུན་པའི་ཚུལ་རང་ཉིད་ཀྱི་གཞུང་དུ་གསལ་སྟེ། 17ཡི་གེ་མདོ་ཞེས་བྱ་བ་ལས། ། འདི་དང་འབྱུང་གནས་མི་འདྲ་ཡོད། །དེ་ནོར་འདི་བདེན་གང་ཡིན་པ། །རང་གིས་ཁ་ལྕེ་ཡིད་ལ་དྲིས། །ཞེས་གསུངས། དེ་བཞིན་ཆོས་རྗེ་མཆོག་གི་བྱིས་པ་བདེ་འཇུག་གི་འགྲེལ་པར། 18སྔོན་གྱི་རྒན་པོ་དག་གིས་སྦྱར་བའི་ཡི་གེ་མདོ་ཞེས་བྱ་བ་ལས། ཁོ་བོས་བཤད་པའི་བསྟན་བཅོས་འདི་དང་འབྱུང་གནས་མི་འདྲ་བ་ཡོད། མི་འདྲ་བ་གཉིས་པོ་གང་བདེན་ན། དེ་ནོར་འདི་བདེན་གང་ཡིན་པ། །རང་གི་ཁ་ལྕེ་ཡིད་ལ་དྲིས། །ཚུལ་དེས་རྟོགས་པར་འགྱུར་རོ། ། ཞེས་གསུངས། གནས་ཚུལ་འདིའི་སྟེང་ནས་སྔོན་དུས་སུའང་ཡི་གེའི་གནས་ལ་བཞེད་སྲོལ་མི་འདྲ་བ་ཡོད་པ་ཤེས་ཐུབ། ཆོས་རྗེ་མཆོག་གིས། གསུམ་པ་གསུམ་དང་གཅིག་དང་གཅིག །ཅེས་པ་དེ་ནི། ཕལ་ཆེར་གསུམ་དང་གསུམ་དང་གཅིག་དང་གཅིག །ཅེས་པ་མིན་ནམ་སྙམ། དེའི་དོན་ནི་ཚན་པ་དང་པོ་དང་གཉིས་པར་སྡེ་པ་རྣམས་ཀྱི་སྟེང་ལ་གསུམ་རེ་སྣོན་དགོས་པ་དང༌། གསུམ་པ་དང་བཞི་པར་རེ་རེ་ལས་སྣོན་མི་དགོས་པས་དེ་ལྟར་གསུངས་པར་སྣང༌། དགོངས་པ་དེ་ལྟར་མ་བཀྲལ་ན་དགོངས་པ་བཙལ་དགོས་པས་བློ་ལྡན་རྣམས་ཀྱིས་དཔྱད་པར་བྱ་རྒྱུ་ལས་མ་འདས། ལྷག་མ་དྲུག་སྟེ་གསུངས་པ་ནི་གོང་ནས་ངོས་བཟུང་བ་ལྟར་ཡིན་ཞིང༌། དེ་དག་ལས་ར་ཡིག་སྤྱི་བོ་ལས་སྐྱེ་མོད། གཞན་རྣམས་གོང་ཁོངས་སུ་འཇུག་པ་དང༌། སྐྱེ་གནས་སྣ་ཚོགས་སུ་གྱུར་པར་བརྟེན་ཟུར་དུ་བཞག་པ་ཡིན་པར་མངོན། དེ་ལ་བརྟེན་ནས་འབྲུ་བདུན་ལས་གྲུབ་པའི་སྡེ་པ་གཉིས་དང༌། འབྲུ་ལྔ་ལས་གྲུབ་པའི་སྡེ་པ་གཉིས། འབྲུ་དྲུག་ལས་གྲུབ་པའི་སྡེ་པ་གཅིག་སྟེ། དབྱེ་བ་ལྔར་ཕྱེས་ཏེ། ཀ་ཁ་ག་ང་འ་ཧ་ཨ། ཅ་ཆ་ཇ་ཉ་ཙ་ཚ་ཛ། ཏ་ཐ་ད་ན་ལ། པ་ཕ་བ་མ་ཝ། ཞ་ཟ་ཡ་ར་ཤ་ས་བཅས་སུ་གྲུབ་པ་ཡིན་ནོ། །
    མིང་གཞིའི་ཡི་གེ་རྟགས་ཀྱི་དབྱེ་བ་བཤད་པ་ནི། རྩ་བ་ལས།
    ཕོ་དང་མ་ནིང་མོ་དང་ནི། །ཤིན་ཏུ་མོ་དང་བཞི་བཞི་རུ། །
    སྡེ་པ་བཞི་པ་ཡན་ཆད་དབྱེ། །ལྷག་མ་བཅུ་བཞི་གནས་པ་ལ། །
    ཙ་སོགས་གསུམ་ནི་ཅ་སོགས་སྦྱར། །ཝ་ནི་བ་དང་སྦྱར་བར་བྱ། །
    ལྷག་མ་དྲུག་ནི་མོ་རུ་སྦྱར། །ར་ལ་ཧ་ནི་མོ་གཤམ་སྟེ། །
    མ་ནིང་མཚན་མེད་ཅེས་ཀྱང་བྱ། །ཨ་ནི་ཡིག་འབྲུ་ཀུན་གྱི་སྲོག །
    མིང་ཚིག་རབ་ཏུ་གསལ་བར་བྱེད། །ཁོང་ནས་འབྱུང་བ་སྐྱེ་མེད་པའོ། །
    ཞེས་གསུངས་པའི་དོན་ནི། སྤྱིར་མིང་གཞིའི་ཡི་གེ་སྟེ་གསལ་བྱེད་ཡི་གེ་རྣམས་ལ་རྟགས་ལྔར་དབྱེ་དགོས་པ་དང༌། རྟགས་ལྔ་ནི། ཕོ་དང༌། མ་ནིང༌། མོ༑ ཤིན་ཏུ་མོ། མོ་གཤམ་བཅས་ཡིན་ལ། དེ་དག་ལས་ཕོ་དང་མ་ནིང༌། མོ་དང་ཤིན་ཏུ་མོ་བཅས་ལ་སྡེ་པ་བཞི་པའི་ཡན་གྱི་ཡི་གེ་རྣམས་དབྱེ་བར་བྱ་དགོས། དེ་ནི་ཇི་ལྟར་དབྱེ་ཚུལ་ཤེས་པ་ལ་ཐོག་མར་སྡེ་བཞིའི་ཡི་གེ་རྣམས་ངོས་འཛིན་བྱ་རྒྱུ་ལས་མ་འདས། དེ་ཡང་སྡེ་བཞིའི་ཡི་གེ་ནི། ཀ་ཁ་ག་ང༌། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། བཅས་ཡིན་ཞིང༌། དེ་དག་ནི་རིམ་པ་བཞིན་དུ། ཀ་ཅ་ཏ་པ་བཞི་ནི་ཕོ་དང༌། ཁ་ཆ་ཐ་ཕ་བཞི་ནི་མ་ནིང༌། ག་ཇ་ད་བ་བཞི་ནི་མོ། ང་ཉ་ན་མ་བཞི་ནི་ཤིན་ཏུ་མོ་ཡིན་པར་བསྟན་ཏེ། སྡེ་བ་བཞི་པའི་ཡན་གྱི་ཡི་གེ་རྣམས་ནི་བཞི་བཞིར་དབྱེ་དགོས་པས་སོ། །
    གོང་ནས་དབྱེ་ཟིན་པའི་ལྷག་མའི་ཡི་གེ་བཅུ་བཞི་ཡོད་པ་དེ་དག་ལས། ཙ་སོགས་གསུམ་ནི་ཅ་སོགས་དང་སྦྱར་བ་ལ། ཙ་ཕོ། ཚ་མ་ནིང༌། ཛ་མོ་ལ་བཞག་པས་ཙ་སོགས་གསུམ་དབྱེ་བ་ཕྱེ་བ་དང༌། དེ་བཞིན་ཝ་ནི་བ་དང་སྦྱར་བས་མོ་ཡིག་ཏུ་བཞག དེ་ནས་ལྷག་མའི་ཡི་གེ་དྲུག་ངོས་འཛིན་དགོས་ཀྱང༌། དེ་ལྟར་ལྷག་མའི་ཡི་གེ་བཅུ་ཡོད་པས་ངོས་འཛིན་བྱ་ཐབས་བྲལ། དེ་ནས་ལྷག་མ་བཅུ་ལས། ར་ལ་ཧ་གསུམ་ནི་མོ་གཤམ་དུ་བཞག་པ་དང༌། ཨ་ཡིག་ནི་སྲོག་གི་ཡི་གེར་བཤད་པས་དེ་བཞི་དོར་བའི་ལྷག་མའི་ཡི་གེ་དྲུག་ནི་མོ་ལ་འཇོག་དགོས་པས། དེ་དག་ནི་ཞ་ཟ་འ་ཡ་ཤ་ས་དྲུག་ཡིན་པས་དེ་དག་མོ་ཡིག་ཏུ་སྣོན་དགོས། དེས་ན་སྡེ་ཚན་ལྔའམ་དྲུག་ཏུ་གྲུབ་པ་སྟེ། ཕོ་ནི་ཀ་ཅ་ཏ་པ་ཙ་ལྔ་དང༌། མ་ནིང་ནི་ཁ་ཆ་ཐ་ཕ་ཚ་སྟེ་ལྔ་དང༌། མོ་ནི་ག་ཇ་ད་བ་ཛ་ཝ་ཞ་ཟ་འ་ཡ་ཤ་ས་སྟེ་བཅུ་གཉིས། ཤིན་ཏུ་མོ་ནི་ང་ཉ་ན་མ་སྟེ་བཞི་དང༌། མོ་གཤམ་ལ་ར་ལ་ཧ་སྟེ་གསུམ་ཡིན་ལ། དེ་དག་གི་མིང་ལ་མ་ནིང་མཚན་མེད་ཅེས་ཀྱང་བརྗོད། ཨ་ནི་ཡིག་འབྲུ་ཀུན་གྱི་སྲོག་གི་ཡི་གེ་ཡིན་ཏེ། གསལ་བྱེད་ཨ་ཡིག་དོར་བའི་ལྷག་མ་རྣམས་ནི་ཨའི་གདངས་དང་ལྷན་ཅིག་ཏུ་སྐྱེས། དེ་ལ་བརྟེན་ནས་ཡི་གེ་དེ་དག་གིས་མིང་ཚིག་མཐའ་དག་རང་སྟོབས་ཀྱིས་གསལ་བར་བྱེད་པ་ཡིན། གལ་སྲིད་ཨ་སྒྲ་དང་ལྷན་ཅིག་ཏུ་མ་སྐྱེས་པའི་གདངས་ཀྱིས་མིང་ཚིག་རྣམས་རང་སྟོབས་ཀྱིས་རབ་ཏུ་གསལ་བར་མི་ནུས་ཏེ། ཡི་གེ་དེ་དག་གི་སྒྲ་མ་རྫོགས་པའི་ཕྱིར། དེ་ཡིན་པའི་ཚུལ་ཨ་ལག་ཤ་ངག་དབང་བསྟན་དར་གྱིས། 19སྡེ་བ་ཕྱེད་དང་བརྒྱད་པོ་ལ། །གསལ་བྱེད་ཡི་གེ་སུམ་ཅུ་ཟེར། །ཨ་ལ་དབྱངས་འཇུག་མེད་པས་ན། །གསལ་བྱེད་ཡིན་གྱི་ཨ་མ་གཏོགས། །ལྷག་མ་ཉི་ཤུ་རྩ་དགུ་ནི། །ཨ་ཡི་དབྱངས་ཀྱིས་བརྗོད་པའི་ཕྱིར། །ཨ་ཡང་དབྱངས་སུ་འདུས་པར་འདོད། །གལ་ཏེ་ཨ་དབྱངས་མི་འདོད་ན། །ཨ་ཡི་དབྱངས་ངེས་མེད་འགྱུར་ཞིང༌། །ཨི་སོགས་གང་རུང་ཞུགས་མིན་པའི། །ཀ་སོགས་བརྗོད་པའི་ཚུལ་ལ་སོགས། །མེད་པར་ཐལ་བ་གང་གིས་བཟློག །ཨ་ཡིག་དབྱངས་སུ་བསྒྲུབ་ཚུལ་ནི། །སྙན་ངག་དབྱངས་ཅན་དགྱེས་གླུ་ལས། །དཔལ་ལྡན་བླ་མ་དམ་པ་གང༌། །གདན་ས་འགྲན་ཟླ་བྲལ་བ་ན། །ངག་དབང་འཇམ་དཔལ་དབྱངས་ཞལ་ནས། །དཀའ་གནད་གཞལ་བྱ་རབ་འབྱམས་གྲགས། །ཞེས་གསུངས་པ་དང༌། དེ་བཞིན་ཞ་ལུ་ལོ་ཆེན་གྱིས།20 འདིར་ཨ་ཡིག་མ་བསྡུས་པ་ལ་ལོ་ཙཱ་བ་ནམ་མཁའ་བཟང་པོས་ཨ་ཡིག་རྟགས་མེད་པའོ་ཞེས་གསུངས་སོ། །ཞེས་འབྱུང་བ་དང༌། དབྱངས་ཅན་གྲུབ་པའི་རྡོ་རྗེའི་ལེགས་བཤད་ལྗོན་དབང་ལས་ཀྱང༌། དབྱངས་ཀྱི་བྱ་བ་གསལ་བོ་རུ། །བྱེད་པ་ཨི་ཨུ་ཨེ་ཨོ་བཞི། །ཞེས་གསུངས་པའི་ཤུགས་ནའང་དབྱངས་ཀྱི་བྱ་བ་གསལ་བར་བྱེད་པ་ནི་བཞི་སྟེ། ཨི་ཨུ་ཨེ་ཨོ་བཞི་ཡིན་ཡང༌། མི་གསལ་བའི་ཚུལ་དུ་ཨ་ཡང་དབྱངས་སུ་འདོད་པར་ཞལ་གྱིས་བཞེས་པ་མང་བས། དང་པོ་ཉིད་ནས་ཨ་རྟགས་ལྔར་མི་འདོད་པ་དང༌། རྟགས་ལྔའི་ཁོངས་སུ་འདོད་མཁན་རྣམས་ལས་ཀྱང་དབྱངས་ཡིག་ཏུ་འདོད་མཁན་ཡང་ཡོད་པས། འདི་དག་གི་དོན་ལ་ཞིབ་ཏུ་དཔྱད་དགོས་པ་ལས། གཡམ་རྒྱུག་མི་རུང་བ་ནི་དོན་དངོས་སུ་སྣང༌། གནས་ཚུལ་དེ་དག་ལ་བརྟེན་ནས་ཆོས་རྗེ་མཆོག་གིས་ཀྱང༌། སྐབས་འདིར་ཨ་ཡིག་ནི་སྡེ་ལྔའི་ཁོངས་སུ་མ་བགྲངས་པ་དང༌། དེར་མ་བགྲངས་པའི་རྒྱུ་མཚན་ཡང༌། ཨ་ལ་དབྱངས་གསལ་གཉིས་ཀའི་བྱེད་ལས་ཡོད་པ་དང༌། ཡི་གེ་བསྒྲུབ་གཞི་ཡིན་པ་གཉིས་ཀྱིས་བཞག་ཡོད་དེ། ཁོང་ནས་འབྱུང་བ་སྐྱེ་བ་མེད། །ཅེས་གསུངས། དེའི་དོན་ལ་ཕྱོགས་གཉིས་ནས་གོ་བ་ལེན་དགོས་ཏེ། ཕྱོགས་གཅིག་ནས་ཨ་ནི་སྐད་ཀྱི་བསྒྲུབ་གཞིར་བཞག་པ་དང༌། ཕྱོགས་གཉིས་ནས་གསལ་བྱེད་རྣམས་ཀྱི་ཁོང་དུ་འབྱུང་བ་ཡིན་ཡང༌། སྡེ་ལྔའི་རྟགས་ཀྱི་རྣམ་པར་སྐྱེ་བ་མེད་དེ། ཡི་གེ་ཉེར་དགུའི་གདངས་དང་ལྷན་ཅིག་ཏུ་སྐྱེས་པའི་ཕྱིར། ཞེས་པར་གོ་བ་གལ་ཆེ། 
    ཐོན་མིའི་རྩ་བའི་ཚིག་ཟིན་དུ་ཕོ་ཡི་ཡི་གེ་འབའ་ཞིག་ལ། །སྡེ་པ་ཕྱེད་དང་བརྒྱད་གནས་པའང༌། །ཞེས་གསུངས་པ་དང༌། དེ་ལ་བརྟེན་ནས་སྤྱིར་ཡི་གེ་རྟགས་ཀྱི་དབྱེ་བ་ཞེས་ཕྱི་དུས་ཀྱི་བརྡ་སྤྲོད་སྨྲ་བ་ཡོངས་ཀྱིས་གཅིག་གྱུར་ཏུ་ཞལ་གྱིས་བཞེས་པས། འདིར་ཡང་དེ་ཉིད་མེད་དུ་མི་རུང་བར་མངོན། སྤྱིར་ཡི་གེ་རྟགས་ཀྱི་དབྱེ་བ་འབྱེད་བྱེད་ནི། སྒྲ་གདངས་དྲག་ཞན་མ་ཡིན་པར། ཡི་གེ་ངོ་བོའམ་རང་བཞིན་ལ་བརྟེན་ནས་ཕྱེ་སྟེ། དབྱངས་ཡིག་ནི་རང་སྟོབས་ཀྱིས་གནས་དང་བྱེད་པ། རྩོལ་བའི་རྣམ་འགྱུར་གསལ་མི་ནུས་པས་མོ་རུ་བཞག་པ་དང༌། ཕོ་ཡིག་རྣམས་ནི་རང་སྟོབས་ཀྱིས་གནས་དང༌། བྱེད་པ། རྩོལ་བ་རྣམས་ཀྱི་རྣམ་འགྱུར་གསལ་བར་ནུས་པས་ཕོ་ཡིག་ཏུ་བཞག དེ་ཉིད་འཇིག་རྟེན་གྱི་ཁམས་འདིར་ཕོ་མོ་གཉིས་སོ་སོར་འཇོག་བྱེད་ནི༑ དབང་པོ་ལས་མ་འདས་པ་བཞིན། སྤྱིར་ཡི་གེ་རྟགས་ཀྱིས་དབྱེ་བའང་དེ་ལྟ་བུས་བཞག འོན་ཀྱང་འདི་ལྟའི་ཡི་གེ་དབྱེ་བ་ཕྱེ་བར་སྔགས་ཀྱི་ཐབས་ཤེས་མཚོན་བྱེད་ཀྱི་འགྲེལ་བཤད་ཟབ་མོ་མང་པོ་ཞིག་སྣང་མོད། དེ་དག་ནི་སྐབས་འདིར་དེ་འདྲའི་དགོས་པ་མེད་པར་སྣང་སྟེ། བཤད་པར་བྱ་བའི་གཞུང་དངོས་ནི་ཐུན་མོང་གི་རིག་གནས་ཤིག་དང༌། ལྷག་པར་གྲུབ་མཐར་ཞུགས་དང་མ་ཞུགས་ཀུན་ལ་སྤྱི་སྐལ་དུ་གྲུབ་པ་ཡིན་པས། དེ་ལྟའི་འགྲེལ་བརྗོད་བྱེད་པ་ལས་མ་བྱས་ན་དགའ་བར་མངོན། སྐབས་འདིར་ཨ་ཀྱཱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས། 21དབྱངས་ཡིག་བཞི་ནི་མོ་ཡིག་ཏུ་གྲུབ་བོ། །གསལ་བྱེད་རྣམས་བརྗོད་པའི་རླུང་ཤུགས་གསལ་ཞིང་གྲིམ་པས་ཕོ་ཡིག་དང༌། དབྱངས་ཡིག་བཞི་བརྗོད་པའི་རླུང་ཤུགས་མི་གསལ་ཞིང་ལྷོད་པས་སྤྱིར་མོ་ཡིག་ཏུ་གསུངས་སོ། །ཞེས་གསུངས་ཡོད་པས་དེ་ཉིད་ཀྱང་སྤྱིར་རྟགས་ཀྱི་དབྱེ་བའི་དབྱེ་སྒོ་འབྱེད་བྱེད་དུ་བཞག་ན་བདེའོ། །
    མིང་གཞིའི་ཡི་གེ་རྟགས་ཀྱི་དབྱེ་བ་ནི་གོང་དུ་སོང་ཟིན་པ་དེ་ག་ཡིན་ལ། དེ་ཉིད་འབྱེད་བྱེད་ནི་གནས་དང་བྱེད་པ། རྩོལ་བ་གསུམ་གྱི་རྣམ་འགྱུར་གྱིས་ཕྱེ་ཞེས་བརྗོད་ན། གནས་རྣམས་གོང་ནས་བཤད་ཟིན་པ་བཞིན་ཡིན་ཏེ། གནས་ཀྱི་དབང་དུ་བཏང་ན། སྡེ་བ་བཞིའི་ཡི་གེ་རྣམས་ནི་སྡེ་བ་རེ་རེ་དྲག་ཞན་གྱི་རྣམ་འགྱུར་གཅིག་ཏུ་འཇོག་དགོས་པར་ཐལ་ཏེ། དེ་རྣམས་ནི་སྐྱེ་གནས་གཅིག་པ་ལས་སྐྱེས་པའི་ཕྱིར། དེ་ལྟར་མིན་པ་རྩ་བའི་ཚིག་གིས་ཟིན། དེས་ན་སྐྱེ་གནས་ཀྱིས་སྐབས་འདིའི་རྟགས་ཀྱི་དབྱེ་བ་འབྱེད་མི་ནུས་པ་རིགས་པས་གྲུབ། འོ་ན་བྱེད་པ་རྣམས་ཀྱིས་ཕྱེ་ཞེས་ཁས་བླངས་ན། བྱེད་པ་ལ་བཞེད་སྟངས་མི་མཚུངས་པ་ཅི་རིགས་ཤིག་མཆིས་མོད། ཙནྡྲ་བའི་ཡི་གེ་མདོར་བསྟུན་ནས་ཀུན་མཁྱེན་སི་ཏུས་གསུངས་པ་དང་བསྟུན་ན། མགྲིན་པ་དང་མཆུ་ནས་སྐྱེས་པའི་ཡི་གེ་རྣམས་ལ་རང་གནས་ཀྱི་བྱེད་པ་དང༌། རྐན་ལས་བྱུང་བ་ལ་ལྕེ་དབུས་ཀྱི་བྱེད་པ་དང༌། སོ་ལས་བྱུང་བ་ལ་ལྕེ་རྩེའི་བྱེད་པ་དང༌། ར་ཡིག་ལ་ལྕེ་རྩེ་དང་ཉེ་བའི་བྱེད་པ་ཅན་ཞེས་གོང་ནས་དྲངས་པ་དེ་བཞིན་གསུངས། དེས་ན་བྱེད་པས་ཀྱང་རྟགས་ཀྱིས་དབྱེ་བ་ཕྱེ་ན་གོང་གི་སྐྱེ་གནས་དང་མི་འདྲ་བར་དམིགས་བསལ་ཡོང་གཞི་མ་དམིགས་པས་དེ་ཁོ་ན་ཡང་མིན་པར་མངོན། དེས་ན་རྩོལ་བའི་སྒོ་ནས་བརྟག་ན། ཀུན་མཁྱེན་སི་ཏུས། 22རྩོལ་བ་ལ་ཕྱི་ནང་གཉིས་ལས་ཕྱིའི་རྩོལ་བ་ནི། ཕྱི་རོལ་ཏུ་སྒྲ་འཐོན་པ་ལྟ་བུའི་བྱེད་རྩོལ་དང་ལྡན་པའི་ཕྱིར་ཏེ། དེ་ལའང་འཐོན་ཆེ་ཆུང་གིས་དབྱེ་བས། ག་ང་ཇ་ཉ་ད་ན་བ་མ་ཛ་ཝ་འ་ཡ་ར་ལ་ཧ་ཨ་ཨི་ཨུ་ཨེ་ཨོ་རྣམས་ནི་སྒྲ་ལྡན་དང༌། ཀ་ཁ་ཅ་ཆ་ཏ་ཐ་པ་ཕ་ཙ་ཚ་ཞ་ཟ་ཤ་ས་རྣམས་ནི་སྒྲ་མེད་དང༌། སྒྲ་ཕྱིར་དབྱུང་བའི་ཚེ་དབུགས་ཆེ་ཆུང་གི་ཁྱད་པར་གྱིས། ཁ་ཆ་ཐ་ཕ་ཚ་ཞ་ཟ་ཤ་ས་ཧ་ཨ་ཨི་ཨུ་ཨེ་ཨོ་རྣམས་ནི་སྲོག་ཆེན། ཡི་གེ་ལྷག་མ་རྣམས་ནི་སྲོག་ཆུང་དང༌། དེ་དག་ལས་ཞ་ཟ་ཤ་ས་ཧ་རྣམས་ནི་བརྗོད་པའི་ཚེ་དབུགས་དྲོ་བའང་ཡིན་ནོ། །ནང་གི་རྩོལ་བ་ནི་མགྲིན་པ་གདངས་ནས་བརྗོད་དགོས་པའི་ཕྱིར་ཨ་ཡིག་མ་གཏོགས་པའི་སྲོག་ཆེན་ཡི་གེ་རྣམས་ནི་ཕྱེ་བའི་རྩོལ་བ་ཅན་དང༌། ཨ་ཡིག་མགྲིན་པ་མ་ཕྱེ་བར་བརྗོད་དགོས་པའི་ཕྱིར་བཙུམ་པའི་རྩོལ་བ་ཅན་དང༌། ཡི་གེ་གནས་རྣམས་འདུ་འཕྲོད་ཀྱི་རྩོལ་བ་ཆེ་བའི་ཕྱིར་ཝ་མ་གཏོགས་སྡེ་བ་ལྔའི་ཡི་གེ་རྣམས་ཕྲད་པའི་རྩོལ་བ་ཅན་དང༌། འདུ་འཕྲོད་ཀྱི་རྩོལ་བ་དེ་དག་ལས་ལྷོད་པའི་ཕྱིར་ཡ་ར་ལ་ཝ་རྣམས་ཅུང་ཟད་ཕྲད་པའི་རྩོལ་བ་ཅན་ནོ། །ཞེས་གསུངས། དེས་ན་སྒྲ་ལྡན་དང་སྒྲ་མེད། སྲོག་ཆེན་དང་སྲོག་ཆུང་གི་དབྱེ་བས་སྡེ་ལྔའི་རྟགས་ཀྱི་དབྱེ་བ་འབྱེད་ནུས་སམ། གལ་ཏེ་དེ་དག་གིས་མ་ནུས་ན་ཕྱིའི་རྩོལ་བས་འབྱེད་མི་ནུས་པ་ཤེས་ཐུབ། དེ་བཞིན་ཕྱེ་བཙུམ་གཉིས་དང༌། ཕྲད་དང་ཅུང་ཟད་ཕྲད་པ་གཉིས་ཀྱིས་ཀྱང་སྡེ་ལྔའི་རྟགས་ཀྱི་དབྱེ་བ་འབྱེད་ནུས་སམ། མ་ནུས་ན་ནང་གི་རྩོལ་བས་ཀྱང་རྟགས་ཀྱི་དབྱེ་བ་འབྱེད་མི་ཐུབ་པའི་ཚུལ་མཁྱེན་གལ་ཆེ། གོང་གསལ་དེ་དག་ལས་ཕྱིའི་རྩོལ་བ་བཤད་པའི་སྐབས་ནས་བྱུང་བའི་སྒྲ་ལྡན་དང་སྒྲ་མེད་གཉིས་ལས་རྟགས་གཉིས་ལྟ་བུའི་དབྱེ་བ་ཕྱོགས་རིས་པ་ཞིག་གསལ་ཡང༌། དེས་ཀྱང་ཇི་བཞིན་མི་ཡོང་སྟེ། ཞ་ཟ་ཤ་ས་བཞི་སྒྲ་མེད་དུ་བཞག་ཡོད་པས་ཀྱང་དཀའ། གཞན་རྣམས་ནི་དེ་ལས་ཀྱང་རིང༌། དེས་ན་དེ་རྣམས་རྐྱང་པས་མི་འགྲུབ་པ་ཤེས་ཐུབ། འོན་ཀྱང་ཡི་གེ་རྣམས་ལ་སྒྲ་གདངས་དྲག་ཞན་བར་མའི་ཁྱད་པར་འགྲོ་གཞི་གང་ཡིན་ནམ་ཞེ་ན། ཀུན་མཁྱེན་སི་ཏུས། 23ཡི་གེ་རྣམས་སོ་སོར་ངག་ནས་བརྗོད་པའི་ཚེ་སོ་སོའི་སྐྱེ་གནས་མགྲིན་སོ་མཆུ་རྐན་སོགས་ལ་བྱེད་རྩོལ་ཤུགས་ཆེ་ཆུང་ངམ་གྲིམས་ལྷོད་ཀྱི་དབང་གིས་ཤུགས་ཆེ་བའམ་གྲིམས་པ་རྣམས་ཕོ་ཡིག་དང༌། རན་པ་རྣམས་མ་ནིང་དང༌། ཅུང་ཟད་ཆུང་བའམ་ལྷོད་པ་རྣམས་མོ་དང༌། དེ་ལས་ཀྱང་ཆུང་བའམ་ལྷོད་པ་རྣམས་ཤིན་ཏུ་མོ་དང༌། ཤིན་ཏུ་རྩོལ་བ་ལྷོད་ཅིང་ཞན་པ་རྣམས་མོ་གཤམ་དུ་བཞག་པའོ། །ཞེས་གསུངས་པ་དང༌། ཞ་ལུ་ལོ་ཆེན་གྱིས། 24དེ་ལ་ཕོ་མོ་མ་ནིང་ལ་སོགས་པ་དབྱེ་བའི་ཁྱད་པར་ཡི་གེ་སོ་སོ་ལ་དབྱེ་བ་བརྗོད་པའི་ཚེ་སྐད་ཀྱི་ང་རོ་དྲག་ཞན་ལས་ཡིན་ཏེ། འོག་ནས། ཕོ་ནི་དྲག་པོའི་ཚུལ་གྱིས་ཏེ། །ཞེས་སོགས་ནས་འབྱུང་བ་ལྟར་ཡིན་ལ། ཞེས་གསུངས། གཞུང་གོང་འོག་གཉིས་ཀས་རྟགས་ལྔ་གང་ལ་བརྟེན་ནས་ངོས་འཛིན་བྱས་པའི་ཚུལ་གསུངས་ཀྱང༌། དེ་ལྟར་དྲག་ཞན་གྱི་ཁྱད་པར་ཡོང་བའི་གཞི་ནི་འདི་ཡིན་ཞེས་ངོས་འཛིན་མ་མཛད། འོན་ཀྱང་ཞ་ལུ་ལོ་ཆེན་གྱིས་གང་ལ་དགོངས་ཤེ་ན། ང་རོའི་རྩ་བར་དགོངས་པར་ཟད། གསལ་བྱེད་ཡི་གེ་རྣམས་ལ་གདངས་ཀྱི་དྲག་ཞན་ཁྱད་པར་ཡོད་པ་ལ་བརྟེན་ནས། ང་རོའི་རྩ་བ་མི་འདྲ་བ་གསུམ་བཞག དེ་ནི་ཨ་དང་ཧ། འ་བཅས་ཡིན་ལ། དེ་དག་ལས་གདངས་དྲག་ཞན་གྱི་ཁྱད་པར་གྲུབ་སྟེ། ཨ་ལག་ཤ་ངག་དབང་བསྟན་དར་གྱིས། དེ་ཡང་སྒྲའི་གཞི་དབྱངས་ཀྱི་ཤུགས་འབྱུང་བའི་གནས་ཀྱི་རྩ་བ་ནི། ཁོག་པ་དང༌། མགྲིན་པ་གཉིས་ཡིན་ཞིང༌། ཁོག་པ་ནས་ཤུགས་བསྐྱེད་དེ་གདོན་པར་བྱ་བའི་ཡི་གེའི་རྩ་བ་ཧ་ཡིག་གོ །མགྲིན་པ་བཙུམ་ཞིང་དོག་པར་བྱས་ནས་སྟོད་དུ་ཤུགས་བསྐྱེད་དེ་གདོན་པའི་ཡིག་(ཡི་)གེའི་རྩ་བ་ཨ་ཡིག་གོ །མགྲིན་པ་ཕྱེ་ཞིང་གློད་དེ་ཡངས་པར་བྱས་ཏེ་རྒྱུ་སྨད་དུ་ཤུགས་བསྐྱེད་དེ་གདོན་པའི་ཡི་གེའི་རྩ་བ་ནི་འ་ཡིག་ཡིན་པས་ཧ་ཨ་འ་གསུམ་ལ་ང་རོའི་རྩ་བ་གསུམ་ཞེས་བྱའོ། །ཞེས་གསུངས་པ་ལས་ཤེས་ཐུབ། དེས་ན་ཞ་ལུས་ཀྱང་འདི་ལ་དགོངས་པར་གསལ། རྒྱུ་མཚན་དེ་དག་གིས་ཕོ་ཡིག་ལྔའི་ང་རོའི་རྩ་བ་ཨ་དང༌། མ་ནིང་ལྔའི་ང་རོའི་རྩ་བ་ཧ་དང༌། ཤིན་ཏུ་མོ་དང་མོ་གཤམ་གཉིས་མོ་ཁོངས་སུ་བཅུག་པའི་མོ་ཡིག་བཅུ་དགུའི་ང་རོའི་རྩ་བ་འ་ཡིན་ལ། སྤྱིར་ང་རོའི་རྩ་བ་འ་ལས་གྲུབ་ཅིང་སྣ་དང་བཅས་པས་འབྱིན་པ་རྣམས་ནི་ཤིན་ཏུ་མོ་ཡིན་པ་བཅས་ལས་སྒྲ་གདངས་དྲག་ཞན་ཡོང་གཞིའང་ཤེས་ནུས། གནས་ཚུལ་འདི་དག་གིས་གནས་དང་བྱེད་པ། རྩོལ་བ་རྣམས་ལས་གདངས་རྣམས་འཐོན་དགོས་པ་དང༌། འཐོན་པའི་སྒྲ་དྲག་ཞན་གྱི་རྣམ་པར་གསལ་བ་ནི་ང་རོའི་རྣམ་འགྱུར་གྱིས་ཡིན་ལ། དེ་ཡང་རླུང་སོགས་ནི་རྩོལ་བ་ལ་ཐུག དེ་ལྟའི་རྩོལ་བ་ནི་གནས་དང་བྱེད་པ་རྩོལ་བ་ཞེས་པའི་རྩོལ་བ་མིན་པའང་མཁྱེན་གལ་ཆེ། གནས་ཚུལ་འདི་དག་གིས་གནས་དང་བྱེད་པ། རྩོལ་བ་གསུམ་ལས་སྐྱེས་པའི་ཡི་གེ་དེ་དག་ལ། ང་རོའི་རྣམ་འགྱུར་ཐ་དད་དུ་ཡོད་པ་དེ་དང༌། རླུང་ཤུགས་ཀྱི་རྩོལ་བའི་རྣམ་འགྱུར་བཅས་ལས་མིང་གཞིའི་ཡི་གེ་རྣམས་ནི། དྲག་ཞན་བར་མའི་རྣམ་པར་གསལ་བ་ཡིན་ནོ། །
ཟུར་མཆན།
བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་གི་པར་མ། གངས་ཅན་རིག་མཛོད། ༢༣ ས་པཎ་ཀུན་དགའ་རྒྱལ་མཚན་གྱི་གསུང་འབུམ། པོད་དང་པོའི་ཤོག་གྲངས། ༥༠༦ དང་༥༠༧ ངོས་སུ་གསལ།
ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་པར་མ། ཚད་མ་རིགས་གཏེར་གྱི་འགྲེལ་པའི་ཤོག་གྲངས། ༡༢༣ དུ་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས ༢ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༣༤ དང་༣༥ གསལ།
བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་གི་པར་མ། གངས་ཅན་རིག་མཛོད། ༢༣ ས་པཎ་ཀུན་དགའ་རྒྱལ་མཚན་གྱི་གསུང་འབུམ། པོད་དང་པོའི་ཤོག་གྲངས། ༥༠༧ ངོས་སུ་གསལ།
ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་པར་མ། ཚད་མ་རིགས་གཏེར་གྱི་འགྲེལ་པའི་ཤོག་གྲངས། ༡༢༥ དུ་གསལ།
བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་གི་པར་མ། གངས་ཅན་རིག་མཛོད། ༢༣ ས་པཎ་ཀུན་དགའ་རྒྱལ་མཚན་གྱི་གསུང་འབུམ། པོད་དང་པོའི་ཤོག་གྲངས། ༥༡༡ ངོས་སུ་གསལ།
ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་པར་མ། ཚད་མ་རིགས་གཏེར་གྱི་འགྲེལ་པའི་ཤོག་གྲངས། ༡༢༥ དུ་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས་ ༧ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་ ༡༥༢ ངོས་སུ་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས། ༤ པར་གསལ།
བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་གི་པར་མ། གངས་ཅན་རིག་མཛོད། ༢༣ ས་པཎ་ཀུན་དགའ་རྒྱལ་མཚན་གྱི་གསུང་འབུམ། པོད་དང་པོའི་ཤོག་གྲངས། ༥༠༧ ངོས་སུ་གསལ།
དཔལ་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༥༦ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༡༢༨ ངོས་སུ་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས། ༡༤ པར་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས། ༡༥ པར་གསལ།
དཔལ་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༥༧ན་གསལ།
བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་གི་པར་མ། གངས་ཅན་རིག་མཛོད། ༢༣ ས་པཎ་ཀུན་དགའ་རྒྱལ་མཚན་གྱི་གསུང་འབུམ། པོད་དང་པོའི་ཤོག་གྲངས། ༥༤༢ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༡༠༠ནས་༡༠༡ པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༣༦ པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༡༦༢ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༡༢༩ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་ ༡༣༩ནས་༡༤༠ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༣༦ པར་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས། ༡༢ནས་༡༣ པར་གསལ།

སྔོན་འཇུག་ཡི་གེ་བཤད་པ།
    གཉིས་པ་སྔོན་འཇུག་ཡི་གེ་བཤད་པ་ལ་གསུམ་ལས། དང་པོ་སྔོན་འཇུག་ཡི་གེ་ངོས་བཟུང་བ་ནི། རྩ་བ་ལས།
    མོ་ཡི་ཡི་གེའི་ནང་ནས་ནི། །རྗེས་འཇུག་ཡི་གེ་བཅུ་དབྱུང་བྱ། །
    འཇུག་པ་བཅུ་ཡི་ནང་ནས་ནི། །སྔོན་འཇུག་ཡི་གེ་ལྔ་དབྱུང་བྱ། །
    མི་འཇུག་པ་ནི་ཉི་ཤུ་འོ། །རྗེས་འཇུག་ཡི་གེ་བཅུ་ཉིད་ལས། །
    དང་པོ་གཉིས་(གསུམ་)པ་ལྔ་པ་དྲུག །བདུན་པ་རྣམས་ནི་སྔོན་འཇུག་གོ །
    ཞེས་གསུངས་པའི་དོན་ནི། གསལ་བྱེད་ཡི་གེ་རྣམས་ལས་ཀ་ཅ་ཏ་པ་ཙ་རྣམས་དང༌། ཁ་ཆ་ཕ་ཐ་ཚ་རྣམས་ཏེ་བཅུ་དོར་བའི་ལྷག་མ། མོ་དང་ཤིན་ཏུ་མོ། མོ་གཤམ་བཅས་གཅིག་ཏུ་བསྡུས་པའི་ཡི་གེ་ཉི་ཤུ་ཡོད་པ་དེར་མོ་ཞེས་བརྗོད་པ་དང༌། དེ་ལྟའི་མོའི་ཡི་གེ་བཅུ་དགུའི་ནང་ནས་རྗེས་འཇུག་ཡི་གེ་བཅུ་དབྱུང་བར་བྱ་ཞེས་བསྟན། དེའི་དོན་ནི། རྗེས་འཇུག་ཡི་གེ་དབྱུང་སའི་གཞི་ནི་ཕོ། མ་ནིང༌། མོ་བཅས་གསལ་བྱེད་ལ་ཚན་པ་གསུམ་དུ་ཡོད་པའི་ནང་ནས་མོ་ཡི་ཡི་གེ་ཡིན་པར་བསྟན། དེའི་དོན་ནི་ཅི་ཞེ་ན། རྣམ་པ་གཉིས་ཀྱི་སྒོ་ནས་དེ་ལྟར་གསུངས་ཡོད་དེ། གཅིག་ནི་གཤམ་ནས་རྟགས་ཀྱི་དབྱེ་བ་བཤད་པའི་སྐབས་སུ། འཇུག་པའི་ཡི་གེ་དེ་དག་རྣམས་ནི་ཡི་གེ་རེ་རེ་བའི་གདངས་ལས་རྟགས་ཀྱི་དབྱེ་བ་ཕྱེ་མི་ཐུབ་པ་དང༌། གཉིས་པ་ནི་བོད་ཀྱི་ཡི་གེ་ལ་མཚམས་སྦྱོར་གྱི་ནུས་པ་དབྱངས་གསལ་གཉིས་ལས་གསལ་བྱེད་རྣམས་ལ་ཡོད་པ་དང༌། གསལ་བྱེད་རྣམས་ལས་ཕོ་དང་མ་ནིང་གཉིས་ལ་མེད་པར། མོ་ལ་ཡོད་པ་ཤུགས་ཆེར་བསྟན། དེའི་དོན་ནི། གདངས་དྲག་པོར་བསྐྱེད་པ་རྣམས་ལ་མཚམས་སྦྱོར་བྱེད་པའི་ནུས་པ་དམན་པ་སྟེ། སྒྲ་གདངས་དྲག་པོ་དང་ཞན་པ་གཉིས་ལས། ཞན་པ་རྣམས་ནི་གདངས་གཞན་དང་འདྲེས་གཤིབ་བདེ་བའི་ཁྱད་པར་ཡོད་པ་བསྟན། གནས་ཚུལ་དེའི་ཐོག་ནས་ང་ཚོས་སྐད་ཀྱི་མཚམས་སྦྱོར་རིག་པའི་གཞུང་ལུགས་འཚོལ་བསྒྲུབ་བྱེད་པའི་ལམ་ལུགས་ལ་མེད་དུ་མི་རུང་བའི་གནས་ཚུལ་ཞིག་མཁོ་སྤྲོད་བྱས་པ་ཡོད་པའང་མཁྱེན་གལ་ཆེ། དེ་བཞིན་སྔོན་དུ་འཇུག་པའི་ཡི་གེ་རྣམས་ཀྱི་དབྱེ་གཞིའང་འཇུག་པའི་ཡི་གེ་བཅུ་པོ་ཡིན་པར་བསྟན་ཞིང༌། དེའི་དོན་ནི༑ སྔོན་དུ་འཇུག་པ་རྣམས་ཀྱང་རྗེས་སུ་འཇུག་པའི་ཡི་གེ་ཡིན་པ་གཅིག་མཚུངས་སུ་གྲུབ་ཡོད་པས། འཇུག་པའི་ཡི་གེ་རྣམས་ནི་གསལ་བྱེད་རྣམས་ལས་ནུས་པ་ཆེ་ཤོས་ཀྱི་ཡི་གེ་ཡིན་ཏེ། མཚམས་སྦྱོར་དང༌། མིང་རྐྱང་ཚིག་ཏུ་གྲུབ་པར་བྱེད་པ། དེ་བཞིན་ལས་གང་ཡིན་པ་ཚིག་ཏུ་གསལ་བར་བྱེད་པ་བཅས་ནི། མཐར་གཏུགས་ནས་བཤད་ན་འཇུག་པའི་ཡི་གེ་རྣམས་ལ་ཐུག་ཡོད། གནས་ཚུལ་འདི་ཉིད་ངོ་སྤྲོད་བྱ་ཆེད་སྔོན་དུ་འཇུག་པ་རྣམས་ཀྱང་རྗེས་འཇུག་ལས་དབྱུང་དགོས་པར་བསྟན་པ་དང༌། རྗེས་སུ་འཇུག་པའི་ཡི་གེ་བཅུ་དང༌། སྔོན་དུ་འཇུག་པའི་ཡི་གེ་ལྔ་ཡོད་པ་དང༌། རྗེས་འཇུག་བཅུ་དོར་བའི་ལྷག་མའི་ཡི་གེ་ཉི་ཤུ་པོ་རྣམས་ལ་མི་འཇུག་པ་སྟེ་སྔོན་རྗེས་གང་དུའང་མི་འཇུག་པའི་ཡི་གེ་སྟེ། མིང་གཞི་རྐྱང་པའི་ཡི་གེ་ཡིན། གནས་ཚུལ་འདིས་གསལ་བྱེད་ཡི་གེ་རྣམས་ནི་བྱེད་ལས་ཀྱི་ཆ་ནས་གསུམ་དུ་དབྱེ་དགོས་ཏེ། མིང་གཞི་ཁོ་ན་ལས་གཞན་གང་ཡང་མི་བྱེད་པའི་ཡི་གེ་དང༌། མིང་གཞི་དང་རྗེས་འཇུག་གཉིས་ཀའི་ལས་བྱེད་པའི་ཡི་གེ་དང༌། མིང་གཞི་དང་རྗེས་འཇུག སྔོན་འཇུག་བཅས་བྱེད་ལས་གསུམ་ལྡན་དུ་གྲུབ་པའི་ཡི་གེ་བཅས་སུ་དབྱེ་བ་ཕྱེ་དགོས་ཏེ། ཀ་ཅ་ཏ་པ་ཙ་ཁ་ཆ་ཐ་ཕ་ཚ་ཇ་ཛ་ཝ་ཞ་ཟ་ཡ་ཤ་ཉ་ཧ་ཨ་བཅས་ནི་མིང་གཞི་ཁོ་ན་ལས་གཞན་གང་ཡང་མི་བྱེད་པའི་ཡི་གེ་དང༌། ག་ང་ད་ན་བ་མ་འ་ར་ལ་ས་རྣམས་ནི་མིང་གཞི་དང་རྗེས་འཇུག་གཉིས་ཀ་བྱེད་པའི་ཡི་གེ་དང༌། ག་ད་བ་མ་འ་རྣམས་ནི་མིང་གཞི་དང་རྗེས་འཇུག སྔོན་འཇུག་བཅས་བྱེད་ལས་གསུམ་ལྡན་གྱི་ཡི་གེ་ཡིན་ཞིང༌། མིང་གཞིའི་ཡི་གེའང་དབྱེ་བ་ཁག་ཅིག་ཡོད་ཀྱང་གཤམ་ནས་རྒྱས་པར་བཤད་དགོས་པས་འདིར་མ་སྤྲོས། སྤྱིར་བོད་ཀྱི་ཡི་གེ་མཚན་ཉིད་པ་ཡིན་ན་སྔོན་རྗེས་མིང་གསུམ་གང་རུང་ཡིན་པས་ཁྱབ་དགོས་ཏེ། དེ་གསུམ་མ་ཡིན་པའི་ཡི་གེ་མཚན་ཉིད་པ་མེད་པའི་ཕྱིར། དེས་ན་མིང་གཞིའི་གོ་དོན་ནི། སྒྲ་རང་ཉིད་ཀྱིས་གསལ་བར་བྱ་བའི་དོན་གང་ཡིན་པ་དེའི་གདངས་ཀྱི་གཞི་འཛིན་པའི་ཆ་ནས་མིང་གཞིའི་ཡི་གེར་བརྗོད་པ་དང༌། དེ་ལྟའི་མིང་གཞིའི་རྗེས་སུ་འཇུག་ཅིང་མིང་དང་མཚམས་སྦྱོར་གྱི་ལས་གཙོ་བོར་བྱེད་པའི་ཡི་གེ་ལ་རྗེས་འཇུག་ཅེས་བརྗོད་པ་དང༌། མིང་གཞིའི་སྔོན་དུ་འཇུག་ཅིང་གཙོ་བོ་ལས་ཀྱི་རྣམ་དབྱེ་སྟོན་པའི་ཞོར་དུ་མིང་བརྡའི་ཁྱད་པར་འབྱེད་པའི་ཡི་གེ་གང་ཡིན་པ་དེ་ལ་སྔོན་འཇུག་ཅེས་བརྗོད་པ་ཡིན་པས་དེ་དག་ཞིབ་ཏུ་ངེས་པར་བྱ་རྒྱུ་ནི་གལ་ཆེ། 
    གོང་ནས་བཤད་པའི་རྗེས་འཇུག་ཡི་གེ་བཅུ་ཡོད་པ་དེ་ལས། སྔོན་འཇུག་ལྔ་དབྱུང་དགོས་པ་དང༌། ཇི་ལྟར་དབྱུང་ཚུལ་ནི། རྗེས་འཇུག་ཡི་གེ་གྲངས་བཅུར་ངེས་པ་དང༌། གོ་རིམ་གསལ་བྱེད་ཡི་གེ་རྣམས་ཀྱི་གོ་རིམ་ཇི་བཞིན་སྦྱར་ཡོད་པ་དེ་ཉིད་ཀྱི་དང་པོ་དང་གསུམ་པ་ནི་ག་ད་གཉིས་དང༌། ལྔ་པ་དང་དྲུག་པ་ནི་བ་མ་གཉིས་དང༌། བདུན་པ་ནི་འ་ཡིག་ཡིན་པས་ག་ད་བ་མ་འ་རྣམས་ནི་སྔོན་དུ་འཇུག་པའི་ཡི་གེ་ཡིན་པར་བསྟན་པའོ། །
    གཉིས་པ་སྔོན་འཇུག་ཡི་གེ་རྟགས་ཀྱི་དབྱེ་བ་བཤད་པ་ནི། རྩ་བ་ལས།
    ཕོ་དང་མ་ནིང་མོ་དང་ནི། །ཤིན་ཏུ་མོ་དང་བཞི་རུ་དབྱེ། །
    དང་པོ་གསུམ་པ་གཉིས་པ་ཡི། །ཐོག་གཉིས་གསུམ་པ་ལྔ་པ་སྟེ། །
    བཞི་པ་དེ་ཉིད་དེ་ལྟར་ན། །   
    ཞེས་གསུངས་པའི་དོན་ནི། སྔོན་འཇུག་ཡི་གེ་རྣམས་ནི་རྟགས་ཀྱི་དབྱེ་བ་བཞི་ཕྱེ་ཡོད་དེ། དེ་དག་ནི་ཕོ་དང༌། མ་ནིང༌། མོ། ཤིན་ཏུ་མོ་བཅས་ཡིན་ཞིང༌། དེ་དག་ལ་ཇི་ལྟར་དབྱེ་ཞེ་ན། དང་པོ་ཕོ་ནི་སྔོན་འཇུག་གསུམ་པ་བ་ཡིག་ཡིན་ལ། དེ་བཞིན་གཉིས་པ་མ་ནིང་ནི་སྔོན་འཇུག་ཡི་གེ་ཐོག་མ་གཉིས་ཏེ། ག་ད་གཉིས་ཡིན་པ་དང༌། གསུམ་པ་མོ་ནི་སྔོན་འཇུག་གི་གྲངས་ལྔ་པ་འ་ཡིན་ཞིང༌། བཞི་པ་ཤིན་ཏུ་མོ་ནི་སྔོན་འཇུག་གི་གྲངས་བཞི་པ་མ་ཡིག་ཡིན་པས། བ་ཡིག་ཕོ་དང༌། ག་ད་གཉིས་མ་ནིང༌། འ་མོ། མ་ནི་ཤིན་ཏུ་མོ་ཡིན་ནོ། །
    གསུམ་པ་སྔོན་འཇུག་གི་རྟགས་ཀྱི་འཇུག་པ་བཤད་པ། མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་མདོར་བསྟན་པ་ནི། རྩ་བ་ལས།
    དེ་དག་རེ་རེའང་བཞི་བཞི་སྟེ། །གང་ལ་འཇུག་བྱེད་གང་གིས་བྱེད། །
    ཇི་ལྟར་འཇུག་བྱེད་ཅི་ཕྱིར་བྱེད། །
    ཞེས་གསུངས་པའི་དོན་ནི། སྔོན་འཇུག་ལྔ་ཡོད་པ་དེ་དག་གི་ཡི་གེ་རེ་རེའང་བྱེད་པ་བཞིས་འཇུག་པ་ཡིན་ཞིང༌། བྱེད་པ་བཞི་ནི། མིང་གཞི་ཡི་གེ་གང་ལ་འཇུག་པར་བྱེད་པ། སྔོན་འཇུག་ཡི་གེ་གང་གིས་འཇུག་པར་བྱེད་པ༑ སྒྲ་གདངས་ཚུལ་ཇི་ལྟ་བུས་འཇུག་པར་བྱེད་པ། དགོས་པའི་དོན་ཅིའི་ཕྱིར་འཇུག་པར་བྱེད་པ་བཅས་ཡིན་ནོ། །
    གཉིས་པ་རྒྱས་པར་བཤད་པ་ལ་གང་ལ་འཇུག་པ་དང་གང་གིས་འཇུག་པ་ཐུན་མོང་དུ་བཤད་པ། ཇི་ལྟར་འཇུག་ཚུལ་བཤད་པ། དགོས་པ་ཅིའི་ཕྱིར་འཇུག་པ་བཤད་པ་བཅས་གསུམ་ལས། དང་པོ་གང་ལ་འཇུག་པ་དང་གང་གིས་འཇུག་པ་ཐུན་མོང་དུ་བཤད་པ་གཉིས་ལས། དང་པོ་འཇུག་པ་བཤད་པ་ནི། རྩ་བ་ལས།
    གང་ལ་འཇུག་བྱེད་གང་གིས་ན། །ཕོ་ནི་ཕོ་བཞི་མོ་བདུན་ནོ། །
    དང་པོ་ཕོ་གསུམ་མོ་བརྒྱད་ལའོ། །གཉིས་པ་ཕོ་གཉིས་མོ་བཞི་ལའོ། །
    མོ་ནི་མོ་ལྔ་མ་ནིང་ལྔའོ། །ཤིན་ཏུ་མོ་ནི་མོ་བཞི་དང༌། །
    ཤིན་ཏུ་མོ་གསུམ་མ་ནིང་བཞིའོ། །
    ཞེས་གསུངས་པའི་དོན་ནི། མིང་གཞིའི་ཡི་གེ་གང་རྣམས་ལ་སྔོན་འཇུག་ཡི་གེ་གང་ཞིག་འཇུག་ཅེ་ན། སྔོན་འཇུག་ཡི་གེ་ཕོ་ཡིག་བ་ནི་མིང་གཞིའི་ཡི་གེ་ཕོ་ཡིག་བཞི་དང་མོ་བདུན་ཏེ་བཅུ་གཅིག་ལ་འཇུག་པར་བཞེད། འོན་ཀྱང་སྐབས་འདིར་མཁྱེན་གཏེར་རྗེས་བཟུང་པྲ་ཏིས། 1ཕོ་ཡིག་ཀ་ཅ་ཏ་ཙ་དང༌། །མོ་ཡིག་ག་ད་ཞ་ཟ་ཤ །ས་བཅས་བཅུ་ཡི་སྔོན་འཇུག །ཅེས་གསུངས་པ་དང༌། དེ་བཞིན་ཨ་ལག་ཤ་ངག་དབང་བསྟན་དར་གྱིས། 2བ་ནི་ཀ་ག་ཅ་ཏ་དང༌། །ད་ཙ་ཞ་ཟ་ཤ་ས་སྟེ། །ཡི་གེ་བཅུ་ཡི་སྔོན་དུ་འཇུག །ཅེས་གསུངས་པའི་དོན་མཐུན་པ་མ་ཟད། གཞུང་དེ་གཉིས་ཀས་སྔོན་འཇུག་བ་ཡིག་གི་འཇུག་ཡུལ་ཡི་གེ་རྐྱང་པར་བཞེད་པ་གཅིག་མཚུངས་ཡིན། དེ་བཞིན་ཆོས་རྗེ་མཆོག་གིས་ཀྱང་སྔོན་འཇུག་བ་ཡིག་གི་འཇུག་ཡུལ་ཡི་གེ་བཅུ་གཅིག་གསུངས་པ་དེ་ཡང་རྐྱང་པ་ཁོ་ནར་བཞག་ཡོད་པ་གསལ་ཡང༌། གྲངས་མི་མཐུན་པར་མོའི་ཡི་གེ་བདུན་ལ་འཇུག་པར་གསུངས། དེའི་ཚུལ་གང་ཡིན་ཞེ་ན། ཞ་ལུ་ལོ་ཆེན་གྱིས། 3སྔོན་གྱི་དག་ཡིག་འགའ་ཞིག་ན། ན་བཟའ་བནབས་པ་བས་འཕུལ་ལྡན། །ཞེས་པ་དང༌། གླེགས་བམ་འགའ་ཞིག་ནའང་སྣང་བ་གྲགས་ཆུང་ཞིང་དགོས་པ་ཆུང་བས་མཁས་པ་ཕྱི་མ་དག་གིས་མི་བཞེད་པ་ལེགས་ཤིང༌། གྱོན་ལ་མནབས་པ་མས་འཕུལ་ཉིད་དོ། །ཡང་སུམ་པ་ལོ་ཙཱ་བས། བས་ཇ་ལ་འཕུལ་བ་དང༌། ཀླུ་མེས་དབང་ཕྱུག་གྲགས་ཀྱིས། བས་ཉ་འཕུལ་བཞེད་པ་ནི་སྔོན་གྱི་མཁན་པོ་རྣམས་ཀྱི་ལུགས་ལས་གཞན་ནོ་ཞེས་པ་དབུས་པ་བློ་གསལ་གྱིས་སུམ་ཅུ་པའི་འགྲེལ་བར་བཀག་པ་ལྟར་རོ། །ཞེས་གསུངས་པ་དེ་ལས། ཆོས་རྗེ་མཆོག་གིས་མོ་ཡིག་བདུན་པ་འཇུག་པར་བཞེད་པའི་མོ་ཡིག་བདུན་ནི་ངེས་ཤེས་འདྲེན་སླ་སྟེ། ཕོ་ཡིག་བཞི་ནི་ཀ་ཅ་ཏ་ཙ་དང༌། །མོ་ཡིག་བདུན་ནི་ག་ད་ཞ་ཟ་ཤ་ས་དྲུག་དང་དེའི་ཐོག་ལ་ན་བསྣན་པའི་བདུན་དུ་གྲུབ་པ་དེ་རྣམས་ཡིན་ཏེ། ཀུན་མཁྱེན་གོ་རམས་པ་བསོད་ནམས་སེང་གེ་མཆོག་གིས། 4ཕོ་ཡིག་བ་ནི་ཕོ་ཡིག་ཀ་ཅ་ཏ་ཙ་བཞི་དང༌། མོ་ཡིག་ག་ད་ཞ་ཟ་ཤ་ས་དྲུག་དང༌། ཤིན་ཏུ་མོ་ན་དང༌། མོ་གཤམ་གྱི་ཡི་གེ་ར་ལ་གཉིས་ལ་སྔོན་དུ་འཇུག་གོ །དེ་ལ་ར་ལ་གཉིས་ལ་བརྩེགས་པ་ཁོ་ན་དང༌། ཀ་ག་ས་གསུམ་ལ་བརྩེགས་པ་དང་རྐྱང་པ་གཉིས་ཀ གཞན་རྣམས་ནི་རྐྱང་པ་ཁོ་ན་འཇུག་གོ །ཞེས་གསུངས་པ་ལས། ར་ལ་གཉིས་དོར་བས་ལྷག་མ་རྣམས་ལ་རྐྱང་པ་དང༌། ལྷག་པར་ཀ་ག་ས་གསུམ་ལས་གཞན་རྣམས་ལ་རྐྱང་པ་ཞེས་པ་ན་ལ་རྐྱང་པར་འཇུག་པར་གསུངས་པ་གསལ། དེའི་ཚུལ་ནི་ཞ་ལུས་སྔོན་གྱི་དག་ཡིག་འགར་སྣང་བ་དང༌། གླེགས་བམ་ཡང་ཁ་ཤས་ན་ཡོད་པའི་ན་ལ་བ་འཕུལ་འཇུག་པ་དེ་ག་རང་ལས་མ་འདས། འོན་ཀྱང་ཕྱིས་སུ་འབྲི་སྲོལ་མེད་པར་གྱུར་པས། ཕྱིས་ཀྱི་འགྲེལ་པ་རྣམས་སུ་མོ་ཡིག་དྲུག་ལས་མ་འཁོད་པ་ལས་གཞན་ཅི་ཡང་མིན། དེར་མཚུངས་པཎ་ཆེན་ཤཱཀ་མཆོག་གི་ཆོས་ལ་འཇུག་པའི་སྒོ་ལས། 5ཆོས་གོས་བནབས་དང་ཤམ་ཐབས་བནབས། །ཞལ་ཟས་བནོབ་སོགས་འདོད་པ་ནི། །རྟགས་ཀྱི་འཇུག་པའི་གཞུང་དང་འགལ། །ཞེས་གསུངས་པས་ཞ་ལུའི་གསུང་དང་གཅིག་མཚུངས་སུ་སྣང༌།
    འོན་ཀྱང་སྔོན་འཇུག་བ་ཡིག་གི་འཇུག་ཡུལ་རྐྱང་པ་ཁོ་ནས་ཁྱབ་བམ་ཞེ་ན། མ་ཁྱབ་སྟེ། བརྩེགས་པའམ་མགོ་ཅན་ལ་སྔོན་འཇུག་ཡོད་ན་བ་ཡིག་ཡིན་པས་ཁྱབ་པ་དང༌། མགོ་ཅན་ལ་སྔོན་འཇུག་གཞན་རྣམས་མི་འཇུག ཚུལ་འདིར་མཁྱེན་གཏེར་རྗེས་བཟུང་པྲ་ཏིས། 6བརྩེགས་འཕུལ་བ་ཡིག་ཁོ་ནར་ངེས། །དེ་ཡང་མིང་གཞི་ང་ཉ་ན། །ཇ་དང་ཛ་བཅས་ལྔ་པོ་ནི། ། ར་མགོ་བྱུང་ཚེ་ལྔ་ཀ་དང༌། །ས་མགོ་བྱུང་ཚེ་ང་དང་ཉ། །ན་བཅས་གསུམ་པོ་ཁོ་ནར་ངེས། །ཞེས་གསུངས། དེ་བཞིན་ཨ་ལག་ཤ་ངག་དབང་བསྟན་དར་གྱིས། 7བརྩེགས་འཕུལ་བ་ཡིག་ཁོ་ནར་ངེས། །དེ་ཡང་ར་མགོ་ཐོབ་པའི་ཚེ། །ཀ་ག་ང་དང་ཅ་ཉ་ཏ། །ད་ན་ཛ་ཙ་བཅུ་བོ་འཕུལ། །ས་མགོ་བྱུང་ཚེ་ཀ་ག་ང༌། །ཉ་ཏ་ད་ན་ཙ་བརྒྱད་ལ། །ལ་མགོ་ཅན་ལ་ཏ་ད་གཉིས། །ཡ་བཏགས་བྱུང་ཚེ་ཀ་ག་གཉིས། །ར་བཏགས་བྱུང་ཚེ་ཀ་ག་ས། །ལ་བཏགས་བྱུང་ཚེ་ཀ་ཟ་དང༌། །ར་ས་གཉིས་དང་བཞི་འཕུལ་ལོ། །ཞེས་གསུངས་པ་དང༌། སྐབས་འདིར་ཀུན་མཁྱེན་སི་ཏུས། 8ཀ་ག་གཉིས་ལ་རྐྱང་འདོགས་བརྩེགས་གསུམ་དང༌། ཏ་ཙ་ད་གསུམ་ལ་རྐྱང་བརྩེགས་གཉིས་ཀ་དང༌། ང་ཇ་ཉ་ན་ཛ་རྣམས་ལ་བརྩེགས་པ་ཁོ་ནར་དང༌། ཅ་ཞ་ཤ་གསུམ་ལ་རྐྱང་པ་ཁོ་ནར་དང༌། ཟ་ས་གཉིས་རྐྱང་འདོགས་གཉིས་དང༌། ར་འདོགས་ཅན་ཁོ་ན་སྟེ་དེ་རྣམས་ལ་འཇུག་པ་ཡིན་ནོ། །ཞེས་གསུངས། དེས་ན་གཞུང་གོང་འོག་གི་དགོངས་པ་རྣམས་གཅིག་ཏུ་སྤུངས་ན། བ་ཡིག་གི་འཇུག་ཡུལ་རྐྱང་འདོགས་བརྩེགས་གསུམ་གྱི་དབང་དུ་བཏང་ན། པྲ་ཏིས་ཡི་གེ་བཅོ་ལྔ་བཞག་ཡོད་དེ། ཀ་ཅ་ཏ་ཙ་ག་ད་ཞ་ཟ་ཤ་ས་ང་ཇ་ཉ་ན་ཛ་བཅས་ལ་འཇུག་པར་བཞེད་པ་དང༌། ཨ་ལག་ཤ་དང་སི་ཏུས་དེ་རྣམས་ཀྱི་སྟེང་ལ་ར་བསྣན་པས་བཅུ་དྲུག་ལ་འཇུག་པར་བཞེད། དེ་གཉིས་ལའང་མི་མཐུན་པ་མེད་དེ། པྲ་ཏིས་རླ་ཞེས་པ་འདི་ཉིད་ར་མགོ་ཅན་གྱི་ཡི་གེར་བཞེད་པ་དང༌། སི་ཏུས་ལ་འདོགས་ཅན་གྱི་ཡི་གེར་བཞག དེ་གཉིས་ཀྱིས་ཁྱད་པར་ཕྱིན་པ་ལས་མ་དམིགས། འོན་ཀྱང་ཨ་ལག་ཤ་ངག་དབང་བསྟན་དར་གྱིས། 9ར་མགོ་བཅུ་གསུམ་དང་ས་མགོ་བཅུ་གཉིས་སུ་གྲངས་བཅད་དེ། སླ་དང་རླ་གཉིས་མགོ་ཅན་དུ་བགྲངས་ཡོད་པ་དང༌། ལ་བཏགས་ཀྱི་ཡི་གེ་བཞི་ལས་མ་གསུངས་པའི་རྗེས་སུ། རླ་དང་སླ་གཉིས་མགོ་ཅན་གྱི་སྡེ་ཚན་དུ་གཏོགས་ཞེས་ཁ་ཅིག་གིས་བཞེད་དོ༑ ༑ཞེས་གསུངས་པས་སྐལ་ལྡན་ཡིད་ཀྱི་པདྨ་འབྱེད་པའི་སྣང་བའི་མཛོད་དང༌། ཡིག་བཤད་མཁས་པའི་ཁ་རྒྱན་གཉིས་ཀྱི་ཁས་ལེན་ལ་ཅུང་ཟད་ཁྱད་པར་ཡོད་པའང་མཁྱེན་གལ་ཆེ། དེང་སྐབས་ཡོངས་གྲགས་སུ་རླ་ནི་འདོགས་ཅན་དུ་བརྩི་བར་སྣང་བས་དེ་ལུགས་སུ་ཁས་བླངས་ན་བདེ་བར་མངོན། དཔེར་ན༑ བཀའ། བཅད། བཏང༌། བཙན། བགད། བདག བཞག བཟང༌། བཤད། བསད་ཅེས་པ་རྐྱང་འཕུལ་དང༌། བརྐོས། བརྒལ། བརྔ། བརྗེས། བརྙེས། བརྟད། བརྡ། བརྣན། བརྩད། བརྫངས་ཞེས་ར་མགོ་དང༌། བསྐོ། བསྒར། བསྔོ། བསྙན། བསྟོད། བསྡད། བསྣབས། བསྩལ། བསླབས་ཞེས་ས་མགོ་དང༌། བལྡད། བལྟ་ཞེས་ལ་མགོ་བཅས་མགོ་ཅན་རྣམས་ལ་འཇུག་པ་དང༌། ཨ་ལག་ཤ་ངག་དབང་བསྟན་དར་གྱིས། 10ཁ་ཅིག་བལྐ་བཞེད་པ་ཡོད་ཀྱང་ཁོ་བོས་དོར། ཞེས་གསུངས། བཀྱག བགྱིས་ཞེས་ཡ་བཏགས་དང༌། བཀྲ བགྲད། བསྲེགས་ཞེས་ར་བཏགས་དང༌། བཀླགས། བགླེབས། བཟློག བརླབས་ཞེས་ལ་བཏགས་བཅས་འདོགས་ལ་འཇུག་པ་དང༌། དེ་བཞིན་བརྩེགས་འདོགས་སུམ་སྦྲེལ་ཅན་རྣམས་ལ་འཇུག་པ་ནི། བརྐྱངས། བརྒྱངས། བསྐྱབས། བསྒྱུར། བསྐྲོད། བསྒྲེངས་བཅས་ལ་འཇུག་གོ །
    སྔོན་འཇུག་མ་ནིང་ལ་ག་ད་གཉིས་ཡོད་པའི་དང་པོ་ག་ཡིག་ནི། རང་གི་འཇུག་ཡུལ་གྱི་མིང་གཞིའི་ཡི་གེ་ཕོ་ཡིག་གསུམ་དང་མོ་ཡིག་བརྒྱད་བཅས་བཅུ་གཅིག་ལ་འཇུག་སྟེ། ཕོ་ཡིག་ནི་ཅ་ཏ་ཙ་གསུམ་དང༌། མོ་ཡིག་ཉ་ད་ན་ཞ་ཟ་ཡ་ཤ་ས་བཅས་བརྒྱད་ཡིན་ལ། དེ་དག་ལ་ཡང་རྐྱང་འཕུལ་ཁོ་ནས་འཇུག སྔོན་འཇུག་གི་ཡི་གེ་རྣམས་ལས་འཇུག་པ་ཆུང་བའི་ཡི་གེ་ནི་མ་ནིང་ག་ཡིག་ཡིན་ལ། དེའི་དོན་ནི་སྔོན་འཇུག་གཞན་རྣམས་ནི་རྐྱང་འདོགས་གཉིས་དང༌། ཡང་ན་རྐྱང་འདོགས་བརྩེགས་གསུམ་ལ་འཇུག་པ་ལས། ག་ཡིག་ནི་རྐྱང་པ་ཁོ་ན་ལས་མི་འཇུག་པས་ཕྱིར། དཔེར་ན། གཅུན། གཏོང༌། གཙོ། གཉེན། གདབ། གནད། གཞན། གཟབ། གཡས། གཤེགས། གསོགས་བཅས་ལ་འཇུག་གོ །
    དེ་བཞིན་མ་ནིང་ད་ཡིག་ནི་རང་གི་འཇུག་ཡུལ་དུ་གྱུར་པའི་མིང་གཞི་ཕོ་ཡིག་གཉིས་དང་མོ་ཡིག་བཞི་ལ་འཇུག་སྟེ། ཕོ་ཡིག་ཀ་པ་གཉིས་དང༌། མོ་ཡིག་ག་བ་གཉིས་བཅས་བཞི་ལ་རྐྱང་འདོགས་གཉིས་ཀས་འཇུག་པ་དང༌། མོ་ཡིག་ང་མ་གཉིས་ལ་རྐྱང་འཕུལ་ཁོ་ནར་འཇུག་པ་བཅས་མིང་བཞི་ཡི་གེ་དྲུག་ལ་འཇུག དཔེར་ན། དཀོན། དཔོག དགུན། དབུང༌། དངན། དམུལ་བཅས་རྐྱང་འཕུལ་དང༌། དཀྱོག དཔྱོད། དགྱེས། དབྱེ། དམྱལ་ཞེས་ཡ་བཏགས་དང༌། དཀྲིག དཔྲལ། དགྲམ། དབྲེ་ཞེས་ར་བཏགས་པ་བཅས་ལ་འཇུག 
    སྔོན་འཇུག་ཡི་གེ་མོ་འ་ཡིག་ནི་རང་གི་འཇུག་ཡུལ་དུ་གྱུར་པའི་མིང་གཞི་ཡི་གེ་ནི། མོ་ཡིག་ལྔ་དང༌། མ་ནིང་ལྔ་བཅས་བཅུ་ལ་འཇུག་སྟེ། མོ་ཡིག་ནི་ག་ཇ་ད་བ་ཛ་དང༌། མ་ནིང་ཁ་ཆ་ཐ་ཕ་ཚ་རྣམས་ལ་རྐྱང་འཕུལ་གྱིས་འཇུག་པ་དང༌། དེ་དག་ལས་ག་བ་ཁ་ཕ་བཞི་ལ་འདོགས་འཕུལ་གྱིས་ཀྱང་འཇུག དཔེར་ན། འགུལ། འཇུས། འདུད། འབེབས། འཛད། འཁོན། འཆད། འཐབ། འཕར། འཚོ་བཅས་དང་། འདོགས་འཕུལ་འགྲོ འབྲོག འཁྲིག འཕྲོ། འདྲོགས་ཞེས་ར་བཏགས་དང༌། འགྱེལ། འཁྱུགས། འཕྱེ། འབྱེད་ཅེས་ཡ་བཏགས་ལ་འཇུག
    སྔོན་འཇུག་གི་ཤིན་ཏུ་མོ་མ་ཡིག་ནི་རང་གི་འཇུག་ཡུལ་དུ་གྱུར་པའི་མིང་གཞིའི་ཡི་གེ་མོ་བཞི་དང༌། ཤིན་ཏུ་མོ་གསུམ། མ་ནིང་བཞི་བཅས་བཅུ་གཅིག་ལ་འཇུག་སྟེ། མོ་ཡིག་ག་ཇ་ད་ཛ་དང༌། ཤིན་ཏུ་མོ་ང་ཉ་ན་དང༌། མ་ནིང་ཁ་ཆ་ཐ་ཚ་བཅས་ལ་རྐྱང་འཕུལ་གྱིས་འཇུག་པ་དང༌། དེ་དག་ལས་ཁ་ག་གཉིས་ལ་འདོགས་འཕུལ་གྱིས་ཀྱང་འཇུག དཔེར་ན། མགོན། མཇལ། མདོ། མཛོད། མངོན། མཉེན། མནོས། མཁོ། མཆོག མཐུ། མཚན་བཅས་དང༌། འདོགས་ལ། མཁྱེན། མགྱོགས་ཞེས་པ་ཡ་བཏགས་དང༌། མཁྲེགས། མགྲོན་བཅས་ར་བཏགས་ལ་འཇུག་གོ །
    དེས་ན་ལ་བཏགས་ལ་སྔོན་འཇུག་རྣམས་ལས་བ་གཅིག་པུ་ལས་མི་འཇུག་པ་དང༌། དེ་བཞིན་ཝ་བཏགས་ལའང་སྔོན་འཇུག་གང་དང་གང་འཇུག་མིན་སྐབས་བསྟུན་གྱིས་གཟིགས་པ་ལས། འདིར་འདི་འཇུག་དང་མི་འཇུག་ཅེས་ཁ་ཚོན་གཅོད་དཀའ་བར་སྣང༌། འོན་ཀྱང་སྔོན་འཇུག་གི་འཇུག་ཚུལ་འདི་ཉིད་ཇི་བཞིན་ཤེས་པར་མ་བྱས་ན། དཀའ་ངལ་ངེས་ཅན་ཞིག་འཕྲད་རྒྱུ་ནི་གདོན་མི་ཟ་སྟེ། འདི་ཉིད་ལས་ཚིག་སྒྲུབ་བྱེད་དང༌། མིང་གི་དག་སྡེབ་གཅོད་པའི་བྱ་བ་གཉིས་ཀ་ཡོད་པ་ཡིན་པས་ངེས་ཅན་དུ་གཟབ་དགོས། ལྷག་པར་སྔོན་འཇུག་གི་ཡུལ་དུ་གྱུར་པའི་བརྩེགས་པ་དང་འདོགས་གཉིས་ཀར། དེ་སྔོན་གཞུང་ལུགས་ཁག་ཏུ་བེད་སྤྱོད་གང་བྱུང་དང༌། གང་བེད་སྤྱོད་མ་བྱས་པར་ལྷག་པ་དང༌། ལྷག་པར་བེད་སྤྱོད་བྱས་ན་འགྲིག་པ་གང་དག་ཡོད་མེད་བཅས་ལའང་ཞིབ་འཇུག་ཐེངས་ཤིག་བྱ་རྒྱུ་ནི་སྐད་ཡིག་གི་དགོས་མཁོ་ཉག་གཅིག་ཏུ་སྣང་ངོ༌། །
    གཉིས་པ་ཞར་བྱུང་མི་འཇུག་པ་བཤད་པ་ནི། རྩ་བ་ལས།
    མི་འཇུག་པ་ནི་འདི་དག་སྟེ། །ཕོ་ནི་མ་ནིང་ལ་མི་འཇུག །
    མོ་ནི་ཕོ་ལ་འཇུག་ལ་མིན། །མ་ནིང་རང་ལ་རང་མི་འཇུག །
    རང་གི་སྡེ་དང་ཕྲད་པ་ན། །ཕོ་ཡང་མོ་ལ་འཇུག་མི་འགྱུར། །
    མོ་དང་(མ་ནིང་)མོ་ཡང་དེ་བཞིན་ནོ། །
    ཞེས་གསུངས་པའི་དོན་ནི། སྔོན་འཇུག་རྣམས་ནི་མིང་གཞི་རྣམས་ལ་མི་འཇུག་པའི་ཚུལ་ནི་འདི་ལྟར་ཡིན་ཏེ། སྔོན་འཇུག་གི་ཕོ་ཡིག་བ་ནི་མིང་གཞིའི་མ་ནིང་ཡི་གེ་ཁ་ཆ་ཐ་ཕ་ཚ་རྣམས་ལ་མི་འཇུག་པ་དང༌། དེ་བཞིན་སྔོན་འཇུག་མོ་ཡིག་འ་ནི། མིང་གཞིའི་ཕོ་ཡིག་ཀ་ཅ་ཏ་པ་ཙ་རྣམས་ལ་མི་འཇུག མ་ནིང་གི་སྔོན་འཇུག་ག་ད་གཉིས་ནི། མིང་གཞིའི་མ་ནིང་ཁ་ཆ་ཐ་ཕ་ཚ་རྣམས་ལ་མི་འཇུག་ཅེས་པས་དྲག་ཞན་གྱི་སྡེ་པ་རྣམས་ལ་མི་འཇུག་པའི་ཚུལ་བསྟན་པ་དང༌། གཞན་ཡང་སྐྱེ་གནས་ཀྱིས་གཙོ་བོར་བཞག་པའི་སྡེ་པའི་དབང་དུ་བཏང་ན། སྔོན་འཇུག་གང་ཡིན་པ་རྣམས་ནི་རང་གི་སྡེ་པ་གཅིག་པ་རྣམས་དང་འཕྲད་པའི་སྐབས་སུའང་འཇུག་པར་མི་འགྱུར་ཏེ། སྔོན་འཇུག་ཕོ་ཡིག་བ་ནི། པ་བ་མ་གསུམ་ལ་མི་འཇུག་དང༌། མ་ནིང་ག་ཡིག་ནི། ཀ་ག་ང་གསུམ་ལ་མི་འཇུག་པ་དང༌། མ་ནིང་ད་ཡིག་ནི། ཏ་ད་ན་གསུམ་ལ་མི་འཇུག་པ་དང༌། སྔོན་འཇུག་མོ་འ་ཡིག་ནི། ཞ་ཟ་འ་ཡ་བཅས་ལ་མི་འཇུག་པ་དང༌། སྔོན་འཇུག་ཤིན་ཏུ་མོ་མ་ཡིག་ནི། ཕ་བ་མ་རྣམས་ལ་མི་འཇུག་པར་བསྟན། 
    དེ་ཡང་རྩ་བའི་ཚིག་ཟིན་བཞིན་བཤད་ན། སྔོན་འཇུག་ཕོ་ཡིག་བ་ནི༑ མིང་གཞིའི་མོ་ཡིག་བ་མ་གཉིས་ལ་མི་འཇུག་པ་དང༌། ཡང་སྒྲས་ཕོ་ཡིག་པ་ལ་མི་འཇུག་པར་བསྟན། དེ་བཞིན་མ་ནིང་དང་མོ་ཡང་ཞེས་ཤིན་ཏུ་མོ་བཅས་ཀྱང་གོང་དང་མཚུངས་ཏེ། རང་གི་སྡེ་པ་ནང་འཕྲད་པའི་སྐབས་སུ་སྤྱིར་འཇུག་པར་འགྱུར་བ་རྣམས་ལའང་མི་འཇུག་པར་བསྟན་ཏོ། །
    གནས་ཚུལ་འདིའི་ཐོག་ནས་སྔོན་འཇུག་རྣམས་ཀྱི་འཇུག་ཡུལ་དང་མི་འཇུག་པའི་ཡུལ་གཉིས་སོ་སོར་ཕྱེ་སྟེ་ཞིབ་ལྟ་དགོས་པ་ནི་གལ་ཆེ། དེས་ན་སྔོན་འཇུག་ཕོ་བ་ཡིག་གི་འཇུག་ཡུལ་དང༌། མི་འཇུག་པའི་ཡུལ་གཉིས་སོ་སོར་ཕྱེ་བར་ཐོག་མར་མི་འཇུག་པའི་ཡུལ་ལ་རྩ་བའི་ཚིག་གི་ཟིན་པ་རྣམས་ནི། ཁ་ཆ་ཐ་ཕ་ཚ་པ་བ་མ་བཅས་མིང་གཞིའི་ཡི་གེ་བརྒྱད་ལ་མི་འཇུག་པ་དངོས་སུ་བསྟན། ཨ་ལག་ཤ་ངག་དབང་བསྟན་དར་གྱིས། 11གཏན་ནས་འཕུལ་མི་ཐོབ་པའི་ཡི་གེ་དྲུག་ཡོད་དེ། ཝ་ར་ལ་ཧ་ཨ་འ་སྟེ་དྲུག་གོ །ར་ལ་གཉིས་ལ་འཕུལ་ཕྱེད་ཐོབ་པའི་ཡི་གེ་ཞེས་ཀྱང་བྱ་སྟེ། རྐྱང་པ་ལ་འཕུལ་མི་ཐོབ་ཀྱང་མགོ་ཅན་དུ་སོང་བ་ན་འཕུལ་ཐོབ་པའི་ཕྱིར། ཞེས་གསུངས་པ་ལས་ར་ཡིག་ཀྱང་མགོ་ཅན་དུ་བཞེད་འདུག་མོད། འོན་ཀྱང་སི་ཏུས་འདོགས་སུ་བཞེད་པ་དང༌། དེར་མཐུན་ཁོང་ཉིད་ཀྱིས་ཀྱང་དེར་མཐུན་དུ་གསུངས་ཡོད་པའི་ཚུལ་སྔར་བཤད་ཟིན་ལྟར་ལགས་པས་ར་ཡིག་དོར་ན། ཝ་འ་ལ་ཧ་ཨ་བཅས་ལྔ་ནི་འཕུལ་མི་ཐོབ་པར་འཇོག་དགོས་པས། སྔོན་འཇུག་ཕོ་ཡིག་བ་ནི་མིང་གཞིའི་ཡི་གེ་བཅུ་གསུམ་ལ་མི་འཇུག་པ་དངོས་སུ་ཤེས་ཐུབ། དེ་དག་ནི་ཁ་ཆ་ཐ་ཕ་ཚ་པ་བ་མ་ཝ་འ་ལ་ཧ་ཨ་ཡིན། དེས་ན་འཇུག་ཡུལ་དུ་གྱུར་པའི་མིང་གཞིའི་ཡི་གེ་གང་ཡིན་ཞེ་ན། ཀ་ཅ་ཏ་ཙ་ག་ད་ཞ་ཟ་ཤ་ས་ང་ཇ་ཉ་ན་ཛ་ར་བཅས་ཡིན་པ་ལས། གཞུང་གི་དངོས་བསྟན་དང་སྤྱིར་ཡི་གེ་འཇུག་སྟངས་གཉིས་ལས་དངོས་སུ་མ་གསལ་བར་ལྷག་པའི་མིང་གཞིའི་ཡི་གེ་གཅིག་ལས་མི་སྣང༌། དེ་ནི་ཡ་ཡིག་ཡིན་ཞིང༌། ཡ་ལ་སྔོན་འཇུག་རྣམས་ལས་ག་དངོས་སུ་འཇུག་པ་ལས་གཞན་རྣམས་མི་འཇུག་ཅིང༌། ད་ནི་ཡ་བཏགས་ཙམ་ལ་འཇུག གནས་ཚུལ་འདིའི་ཐོག་ནས་འཇུག་ཡུལ་ཇི་བཞིན་ངོས་འཛིན་ཐུབ།
    དེ་བཞིན་མ་ནིང་ག་ཡིག་ལ་མཚོན་ན། རང་ཉིད་མི་འཇུག་པའི་ཡི་གེ་དངོས་སུ་གསལ་བ་ནི། ཁ་ཆ་ཐ་ཕ་ཚ་ཀ་ག་ང་བཅས་བརྒྱད་དང༌། ཝ་འ་ལ་ཧ་ཨ་བཅས་བསྣན་པའི་ཡི་གེ་བཅུ་གསུམ་ལ་མི་འཇུག་པ་ཤེས་ཐུབ། འོན་ཀྱང་འཇུག་པར་གྱུར་པའི་མིང་གཞིའི་ཡི་གེ་ནི། ཅ་ཏ་ཙ་ཉ་ད་ན་ཞ་ཟ་ཡ་ཤ་ས་བཅས་བཅུ་གཅིག་ལ་འཇུག་པ་དང༌། འཇུག་དང་མི་འཇུག་གཉིས་ཀ་བསལ་བའི་ལྷག་མའི་མིང་གཞིའི་ཡི་གེ་དྲུག་ནི། ཇ་པ་བ་མ་ཛ་ར་དེ་དག་ཡིན་ལ། དེ་ལས་ཇ་ལ་རྐྱང་འཕུལ་མ་འ་གཉིས་དང་བརྩེགས་འཕུལ་ལ་བ་འཇུག་པ་ལས། མ་ནིང་ག་ད་གཉིས་ཀ་མི་འཇུག་པ་དང༌། དེ་བཞིན་པ་བ་མ་གསུམ་ལས་མིང་གཞིའི་པ་ལ་སྔོན་འཇུག་ད་ཡིག་ཁོ་ན་ལས་མི་འཇུག་པ་དང༌། མིང་གཞིའི་བ་ལ་སྔོན་འཇུག་ད་འ་གཉིས་དང༌།  མིང་གཞིའི་མ་ལ་སྔོན་འཇུག་ད་ཡིག་ཁོ་ན་ལས་མི་འཇུག་པ་དང༌། དེ་བཞིན་མིང་གཞིའི་ཛ་ལ་རྐྱང་པའི་སྐབས་སུ་སྔོན་འཇུག་འ་མ་གཉིས་དང༌། བརྩེགས་པའི་སྐབས་སུ་བ་ཡིག་བཅས་འཇུག་པ་དང༌། ར་ལ་བརྩེགས་པའི་དབང་དུ་བཏང་ན་བ་མ་གཏོགས་འཕུལ་ཡིག་མི་འཇུག་པས་རའི་སྔོན་འཇུག་ལ་བ་ཁོ་ནས་ངེས། གནས་ཚུལ་དེ་དག་གིས་སྔོན་འཇུག་ག་ཡིག་གི་འཇུག་ཡུལ་དང་མི་འཇུག་པའི་ཡུལ་སོ་སོར་ངེས་པ་བྱ་བ་གནད་དུ་ཆེ།
    མ་ནིང་ད་ཡིག་ལ་མཚོན་ན། རང་ཉིད་མི་འཇུག་པའི་ཡུལ་དངོས་སུ་གསལ་བ་ནི། ཁ་ཆ་ཐ་ཕ་ཚ་ཏ་ད་ན་བཅས་བརྒྱད་དང༌། ཝ་འ་ལ་ཧ་ཨ་བཅས་བཅུ་གསུམ་གསལ་བའི་ཐོག་ལ་ར་ཡིག་བསྣན་པས་བཅུ་བཞིར་འགྱུར་བ་དང༌། དེ་བཞིན་འཇུག་ཡུལ་ཡི་གེ་ཀ་པ་ག་བ་ང་མ་དྲུག་ཡོད་པ་བཅས་ཁྱོན་སྡོམ་འཇུག་དང་མི་འཇུག་གཉིས་ཀ་གཞུང་ངོས་སུ་གསལ་བ་ཉི་ཤུ་ཡོད་པ་ལས་མ་གསལ་བའི་མིང་གཞིའི་ཡི་གེ་ནི། ཅ་ཇ་ཉ་ཙ་ཛ་ཞ་ཟ་ཡ་ཤ་ས་བཅས་ཡིན། དེ་ལས་མིང་གཞི་ཅ་ལ་སྔོན་འཇུག་ག་བ་གཉིས་ལས་གཞན་རྣམས་མི་འཇུག་པ་དང༌། མིང་གཞི་ཇ་ལ་སྔོན་འཇུག་མ་ནིང་གཉིས་ཀ་མི་འཇུག་པ་དང༌། མིང་གཞི་ཉ་ལ་སྔོན་འཇུག་ག་མ་གཉིས་རྐྱང་འཕུལ་དུ་འཇུག་པ་དང་བ་ཡིག་བརྩེགས་འཕུལ་དུ་འཇུག་པ་ལས་སྔོན་འཇུག་ད་འ་གཉིས་ཀ་མི་འཇུག མིང་གཞི་ཙ་ལ་སྔོན་འཇུག་ག་བ་གཉིས་ལས་གཞན་ད་འ་མ་གསུམ་མི་འཇུག དེ་བཞིན་མིང་གཞི་ཛ་ལ་རྐྱང་པའི་སྐབས་སུ་སྔོན་འཇུག་འ་མ་གཉིས་དང་བརྩེགས་པའི་སྐབས་སུ་བ་ཡིག་བཅས་ལས་མ་ནིང་ག་ད་གཉིས་ཀ་མི་འཇུག་པ་དང༌། མིང་གཞི་ཞ་ལ་སྔོན་འཇུག་ག་བ་གཉིས་ལས་གཞན་རྣམས་མི་འཇུག མིང་གཞི་ཟ་ནི་ཞ་དང་མཚུངས། དེ་བཞིན་མིང་གཞི་ཡ་ལ་སྔོན་འཇུག་ག་ཁོ་ན་ལས་མི་འཇུག མིང་གཞི་ཤ་ལ་སྔོན་འཇུག་ག་བ་གཉིས་ལས་གཞན་རྣམས་མི་འཇུག མིང་གཞིའི་ས་ནི་ཤ་དང་མཚུངས་པས་ཡི་གེ་དེ་རྣམས་ལ་མི་འཇུག་པའི་ཚུལ་གཞུང་ལ་དངོས་སུ་མི་གསལ་ཡང་ཡི་གེའི་འགྲོས་ཀྱིས་མི་འཇུག་པ་ཡིན་པས་ཤེས་པར་བྱ་རྒྱུ་ལས་མ་འདས།
    སྔོན་འཇུག་གི་མོ་འ་མི་འཇུག་པའི་ཡུལ་ནི། ཀ་ཅ་ཏ་པ་ཙ་ཞ་ཟ་འ་ཡ་བཅས་དགུ་དང༌། ཝ་ལ་ཧ་ཨ་བཅས་བསྣན་པའི་བཅུ་གསུམ་ལ་མི་འཇུག་པའི་ཚུལ་དངོས་སུ་གསལ། འཇུག་པའི་ཡུལ་ནི་ག་ཇ་ད་བ་ཛ་ཁ་ཆ་ཐ་ཕ་ཚ་བཅས་བཅུ་ལ་འཇུག་པ་དང༌། འཇུག་དང་མི་འཇུག་གཉིས་ཀ་བསྡོམས་པས་ཡི་གེ་ཉེར་གསུམ་ཡོད་པ། དེར་མ་གསལ་བའི་ཡི་གེ་བདུན་ནི། ང་ཉ་ན་མ་ར་ཤ་ས་བཅས་ཡིན་ཞིང༌། དེ་དག་ལས་མིང་གཞིའི་ཤིན་ཏུ་མོ་རྣམས་ལ་མི་འཇུག་པ་གཞུང་ལ་དངོས་སུ་མ་གསལ་ཡང་དེའི་ཚུལ་ངེས་པར་བྱ་བ་དང་འབྲེལ་དེ་ལ་མི་འཇུག་པའི་གནད་འགག་གང་ལ་ཐུག་ཡོད་མེད་བཙལ་རྒྱུ་གལ་ཆེ། ར་ནི་སྔོན་བཤད་བཞིན་དང༌། ཤ་ས་གཉིས་ལ་སྔོན་འཇུག་ག་བ་གཉིས་ལས་མི་འཇུག་པས་ཡིན་ནོ། །
    སྔོན་འཇུག་ཤིན་ཏུ་མོ་མ་ཡིག་མི་འཇུག་པའི་ཡུལ་ནི། ཀ་ཅ་ཏ་པ་ཚ་ཕ་བ་མ་བཅས་བརྒྱད་དང༌། ཝ་འ་ལ་ཧ་ཨ་བཅས་བསྣན་པས་བཅུ་གསུམ་ཡོད་པ་དང༌། དེའི་སྟེང་དུ་འཇུག་པའི་མིང་གཞིའི་ཡི་གེ་ག་ཇ་ད་ཛ་ང་ཉ་ན་ཁ་ཆ་ཐ་ཚ་བཅས་བསྣན་པས་མིང་གཞིའི་ཡི་གེ་ཉེར་བཞི་གཞུང་ལ་དངོས་སུ་གསལ། གཞུང་ལ་དངོས་སུ་མི་གསལ་བའི་ཡི་གེ་དྲུག་ནི། ཞ་ཟ་ཡ་ར་ཤ་ས་བཅས་ཡིན་ཞིང༌། དེ་དག་ལའང་མི་འཇུག་སྟེ། ཞ་ཟ་གཉིས་ལ་སྔོན་འཇུག་ག་བ་གཉིས་ལས་མི་འཇུག་པ་དང༌། ཡ་ལ་སྔོན་འཇུག་ག་ལས་གཞན་རྣམས་མི་འཇུག་པ་དང༌། ར་ལ་བརྩེགས་པའི་སྐབས་ལས་གཞན་དུ་སྔོན་འཇུག་མི་འཇུག་པ་དང༌། ཤ་ས་གཉིས་ལ་སྔོན་འཇུག་ག་བ་གཉིས་ལས་གཞན་རྣམས་མི་འཇུག་པ་བཅས་ཤེས་དགོས་སོ། །
    གཉིས་པ། ཇི་ལྟར་འཇུག་པ་བཤད་པ་ནི། རྩ་བ་ལས།
    ཇི་ལྟར་འཇུག་པར་བྱེད་ཅེ་ན། །ཕོ་ནི་དྲག་པོའི་ཚུལ་གྱིས་ཏེ། །
    མ་ནིང་རན་པར་ཇུག་(འཇུག་)པ་ཡིན། །མོ་ནི་ཞན་པའི་ཚུལ་གྱིས་འཇུག །
    ཤིན་ཏུ་མོ་ནི་མཉམ་པས་སོ། །
    ཞེས་གསུངས་པའི་དོན་ནི། སྔོན་འཇུག་ཡི་གེ་དེ་དག་རང་གི་འཇུག་ཡུལ་དུ་གྱུར་པའི་མིང་གཞིའི་ཡི་གེ་རྣམས་ལ་སྒྲ་གདངས་ཚུལ་ཇི་ལྟར་འཇུག་པར་བྱེད་ཅེ་ན། སྔོན་འཇུག་ཡི་གེ་ཕོ་བ་ཡིག་ནི། རང་གི་འཇུག་ཡུལ་དུ་གྱུར་པའི་མིང་གཞི་རྐྱང་འདོགས་བརྩེགས་གསུམ་ལས་གྲུབ་པའི་ཡི་གེ་བཅུ་དྲུག་ལ་སྒྲ་གདངས་དྲག་པོའི་སྒོ་ནས་འཇུག་པ་དང༌། དེ་བཞིན་སྔོན་འཇུག་མ་ནིང་ག་ད་གཉིས་ནི་རང་གི་འཇུག་ཡུལ་དུ་གྱུར་པའི་རྐྱང་པའི་ཡི་གེ་བཅུ་གཅིག་དང༌། རྐྱང་འདོགས་གཉིས་ཀྱིས་ཡི་གེ་དྲུག་ལ་སྒྲ་གདངས་རན་པར་འཇུག་པ་དང༌། སྔོན་འཇུག་ཡི་གེ་མོ་འ་ཡིག་ནི་རང་གི་འཇུག་ཡུལ་དུ་གྱུར་པའི་མིང་གཞིའི་ཡི་གེ་རྐྱང་འདོགས་གཉིས་ལས་གྲུབ་པའི་ཡི་གེ་བཅུ་ལ་སྒྲ་གདངས་ཞན་པར་འཇུག་པ་དང༌། དེ་བཞིན་སྔོན་འཇུག་གི་ཤིན་ཏུ་མོ་མ་ཡིན་ནི། རང་གི་འཇུག་ཡུལ་དུ་གྱུར་པའི་མིང་གཞིའི་ཡི་གེ་རྐྱང་འདོགས་གཉིས་ལས་གྲུབ་པའི་ཡི་གེ་བཅུ་གཅིག་ལ་ཤིན་ཏུ་ཞན་པའམ་ཉམ་ཆུང་བའི་ཚུལ་གྱིས་འཇུག་པ་ཡིན་ཞིང༌། སྐབས་འདིར་མཉམ་པས་སོ་ཞེས་པའི་དོན་ནི་ཉམ་ང་བའི་དོན་ཡིན་པར་འགྲེལ་བ་ཀུན་ཏུ་གདངས་གཅིག་གིས་སྣང༌། 
    སྐབས་འདིའི་རྟགས་ཀྱི་འཇུག་ཚུལ་ཇི་བཞིན་ཤེས་པ་ལ། རྟགས་ཀྱི་དབྱེ་སྒོའམ་དབྱེ་བ་འབྱེད་བྱེད་གང་ཡིན་པ་དེ་ཉིད་ངེས་པར་བྱ་རྒྱུ་གལ་ཆེ། དེ་ཉིད་གང་ཡིན་ཞེ་ན། ཀུན་མཁྱེན་སི་ཏུས། 12རྟགས་དེ་ལྟར་དབྱེ་བའི་རྒྱུ་མཚན་ནི་མིང་གཞི་ལྟར་སྔོན་འཇུག་ཡི་གེ་རང་རང་ཀློག་པའི་སྒྲ་གྲིམས་ལྷོད་སོགས་ལས་མ་ཡིན་ཏེ་འཆད་འགྱུར་ལྟར་དེ་དག་འཇུག་ཡུལ་གྱི་མིང་གཞིའི་ཡི་གེ་དང་སྦྱར་ནས་ཀློག་པའི་ཚེ་སྒྲ་གདངས་ཤུགས་ཆེ་ཆུང་དུ་འགྱུར་བའི་ཆ་ནས་བཞག་པའོ། །ཞེས་གསུངས་པ་ལྟར་ཡིན་ཏེ། དེ་ལྟར་མ་གཞག་པར་ཡི་གེ་རེ་རེ་འབྱིན་པའི་གདངས་ཀྱིས་གཞག་ན་ག་ད་བ་འ་བཞིའི་གདངས་ལ་དྲག་ཞན་གྱི་ཁྱད་པར་མི་འབྱུང་བ་དང༌། མ་དེ་དག་ལས་ཞན་ཙམ་ཡོད་དགོས་པ་ཙམ་དུ་ཟད། དེ་ལྟར་མ་བཞག་པར་རང་གི་འཇུག་ཡུལ་དུ་གྱུར་པའི་མིང་གཞིའི་ཡི་གེ་དང་སྦྱར་ནས་ཀློག་པའི་སྐབས་སུ་གོང་ནས་རྣམ་འགྱུར་མི་འདྲ་བ་ཞིག་འཐོན་ཐུབ་སྟེ། དཔེར་ན། མེ་དང་ཆབ་རོམ་གཉིས་ཀ་བར་ཐག་ཉེ་རུ་སོང་བའི་གནས་སྐབས་སུ། ཆབ་རོམ་ཞུ་བ་དང༌། མེ་དྲོད་ཚད་ཆུང་དུ་གཏོང་བའི་རྣམ་པར་ཐོན་པ་དང༌། དེ་བཞིན་མེ་དང་མེ་གཉིས་ཉེ་རུ་བཏང་ན་དྲོད་ཚད་འཕར་བ་དང༌། ཆབ་རོམ་དང་ཆབ་རོམ་ཉེ་རུ་བཏང་ན་གྲང་ཚད་མཐོ་རུ་འགྲོ་བ་བཞིན། སྔོན་འཇུག་ཡི་གེ་དེ་དག་ལ་ཡོད་པའི་སྒྲ་རྩོལ་དང༌། མིང་གཞིའི་ཡི་གེ་དེ་དག་ལ་ཡོད་པའི་སྒྲ་རྩོལ་གཉིས་སྦྱར་བས། སྒྲ་རྩོལ་མི་འདྲ་བ་ཞིག་ཏུ་གྱུར་ཡོད་པ་དངོས་པོའི་གཤིས་སུ་གྲུབ། 
    ད་དུང་དེ་ལས་གསལ་དུ་བཏང་ན་རང་རང་གི་དངོས་སུ་མྱོང་ན་ཤེས་པར་འགྱུར་ཏེ། དཔེར་ན། ག་ད་བ་མ་འ་ཞེས་རེ་རེ་ངག་གིས་དབྱུང་བ་དང༌། ག་འོག་ཏ་བཞག་འ་བཞག་གཏའ་ཞེས་པ་དང༌། ད་འོག་ག་བཞག་འགྲེང་བུ་དགེ་ཞེས་པ་དང༌། བ་འོག་ཅ་བཞག་ས་བཞག་བཅས་དང༌། འ་འོག་ད་བཞག་ར་སྟ་འདྲ། མ་འོག་ག་བཞག་ན་རོ་མགོ་ཞེས་པ་རྣམས་སུ་འབྱིན་པའི་གདངས་གཉིས་ལ་ལྟོས་དང༌། རེ་རེ་འབྱིན་སྐབས་དང་སྦྱར་ནས་ཀློག་སྐབས་གཉིས་ལ་ཁྱད་པར་ཅི་མཆིས་དང༌། དྲག་ཞན་གྱི་རྣམ་འགྱུར་རྣམས་ཞིབ་ཏུ་རྟོགས་པར་འགྱུར། གཞན་སྔོན་འཇུག་མིང་གཞི་དང་སྦྱར་ནས་གྲུབ་པའི་གདངས་ལ་འཇོག་མཁན་ཡང་མཆིས་ཏེ། དེ་ཡང་གནད་འགག་ཆེ་བར་སྣང༌། དཔེར་ན། ཀག་དང་བཀག་གཉིས་ཀྱི་གདངས་ཞིབ་ཏུ་བསམ་ན་ཁྱད་པར་ཡོད། དེ་བཞིན། ཅད། བཅད། ཅས། བཅས། གག དགག ཅག གཅག ཆོག མཆོག གན། འགན། ཅུས། གཅུས། ཀུས། དཀུས་ལ་སོགས་པའི་གདངས་ལ་གཞིག་ན་མི་འདྲ་བ་དངོས་སུ་མཆིས་པ་འདི་དག་གིས་ཀྱང༌། གནས་ཚུལ་ཞིག་མཚོན་ཡོད་པས་དེ་དག་ལ་ཞིབ་ཏུ་དཔྱད་རྒྱུ་གལ་ཆེ། ཚུལ་འདིར་ཨ་ཀྱཱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས།13 སྔོན་འཇུག་ལྔ་མིང་གཞིའི་ཡི་གེ་སྔོན་དུ་སོང་བ་ན། དེའི་དབང་གིས་སྐད་གདངས་དྲག་པ་ཕོ་དང༌། སྐད་གདངས་རན་པ་མ་ནིང་དང༌། སྐད་གདངས་ཅུང་ཟད་ཞན་པ་མོ་དང༌། དེ་ལས་ཀྱང་ཞན་པ་ཤིན་ཏུ་མོ་རུ་བཞག་པ་ཡིན་པས་ན། ཞེས་དང༌། 39སྔོན་འཇུག་གི་ཕོ་ཡིག་བ་ནི། རང་གི་འཇུག་ཡུལ་མིང་གཞིའི་ཡི་གེ་ལ་སྐད་གདངས་དྲག་པོའི་ཚུལ་གྱིས་འཇུག ཅེས་གསུངས་པ་གཉིས་ལས། ཀུན་མཁྱེན་སི་ཏུའི་གཞུང་བཞིན་འདོད་པ་གསལ་ལ། དེའི་དབང་དུ་བཏང་ན་མིང་གཞིའི་སྒྲ་གདངས་དང་ཡོངས་སུ་འདྲེས་པའི་གདངས་ལ་མི་བཞེད་པར་སྣང་ངོ༌། །
ཟུར་མཆན།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༡༢༩ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༡༣༩ནས་༡༤༠ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༣༦ པར་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས། ༡༢ནས་༡༣ པར་གསལ།
མཚོ་སྔོན་མི་རིག་དཔེ་སྐྲུན་ཁང་གི་པར་མ། པྲ་ཏིའི་སུམ་རྟགས་ཀྱི་ཤོག་གྲངས་༧༧ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༡༢༩པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༤༠པར་གསལ།
དཔལ་ས་སྐྱའི་གསུང་རབ་བོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༤༢ན་གསལ།
དཔལ་ས་སྐྱའི་གསུང་རབ་བོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༥ན་གསལ།
མཚོ་སྔོན་མི་རིག་དཔེ་སྐྲུན་ཁང་གི་པར་མ། པྲ་ཏིའི་སུམ་རྟགས་ཀྱི་ཤོག་གྲངས་༧༧ངོས་སུ་གསལ།
མི་རིགས་དཔེ་སྐྲུན་ཁང་གི་པར་མ། ཡིག་བཤད་མཁས་པའི་ཁ་རྒྱན་གྱི་ཤོག་ངོས། ༡༦ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༡༤༦ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་གཅིག་ཏུ་བསྒྲིགས་པ་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མ། ཤོག་ངོས། ༡༦༥པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་ངོས་༡༦༨ནས་༡༦༩པར་གསལ།

སྔོན་འཇུག་གི་དགོས་པ་ཅིའི་ཕྱིར་འཇུག་པ།
    གསུམ་པ། སྔོན་འཇུག་གི་དགོས་པ་ཅིའི་ཕྱིར་འཇུག་པ་བཤད་པ། བདག་གཞན་སོགས་ཀྱི་དོན་བཤད་པ་དང༌། དེ་དག་ལ་འཇུག་ཚུལ་དཔེར་བརྗོད་དང་བཅས་རྒྱས་པར་བཤད་པ་གཉིས་ལས། དང་པོ་ལ། བདག་གཞན་ངོ་སྤྲོད། བྱ་བྱེད་ཐ་མི་དད་པའི་ལས་ཚིག་ངོ་སྤྲོད། དུས་གསུམ་ངོ་སྤྲོད། བྱ་བྱེད་ལས་གསུམ་ངོ་སྤྲོད། སྐུལ་ཚིག་ངོ་སྤྲོད་བཅས་ལས། དང་པོ་དངོས་པོ་བདག་གཞན་ངོ་སྤྲོད་ནི། གངས་རིའི་ཁྲོད་ཀྱི་སྨྲ་བའི་དབང་ཕྱུག་རྣམས་ཀྱིས་བདག་གཞན་ལ་བཞེད་སྲོལ་དང་ངོས་འཛིན་བྱེད་སྟངས་མི་འདྲ་བ་བྱུང་ཡོད་དེ། ཞ་ལུ་ལོ་ཆེན་གྱིས། 1གཞན་ལ་འཇུག་པ་ནི། བདག་ཉིད་མྱ་ངན་ལས་འདས་ནས་སེམས་ཅན་མྱ་ངན་ལས་བཟླ་བར་བྱའོ། །ཞེས་པའི་བས་འཕུལ་འདི་ལྟ་བུ་གཞན་མྱ་ངན་ལས་བཟླར་གཞུག་པའི་དོན་ཅན་ཏེ་སེམས་ཅན་མྱ་ངན་བཟླས་ལ་དགོད་ཅེས་སོགས་དང༌། ཞེས་གསུངས་པ་དང༌། 2དས་འཕུལ་བ་བདག་གཞན་གཉིས་ཀ་ལ་འཇུག་པ་ནི། དགེ་བ། དགའ་བ། དགོས་པ་ལ་སོགས་པ་རང་གཞན་གཉིས་ཀ་ལ་སྤྱིར་རུང་བའི་སྒྲ་རྣམས་ཡིན་ལ། ཞེས་གསུངས་པས་རྟོགས་པར་ནུས་པ་དང༌། ལྕང་སྐྱ་རོལ་བའི་རྡོ་རྗེས་ཀྱང་ཞ་ལུའི་3གསུང་དང་གཅིག་མཚུངས་སུ་བཞེད་འདུག དེས་ན་ཁོང་རྣམས་ཀྱིས་གཞི་གང་ལ་བཅོལ་ཞེ་ན། ལེགས་སྦྱར་གྱི་བརྡ་སྤྲོད་རྣམས་ལས། མིང་ལེའི་སྐབས་སུ་བཤད་པའི་ཡུཥྨད྄་དང་ཨསྨད྄་གཉིས་དང་མཚུངས་པར་གསུངས་ཡོད་པར་མངོན། དེ་གཉིས་སྤྱིར་རྣམ་དབྱེའི་རྐྱེན་སྦྱིན་ཡུལ་ཞིག་ཡིན་ཡང་དེ་ལ་བྱ་བ་སྦྱར་ན་གོང་གི་དཔེར་བརྗོད་རྣམས་ཀྱི་དོན་དང་མཚུངས་པ་ཞིག་ཡོང་བ་དང༌། དེ་ལ་བདག་གཞན་གྱི་བརྡ་ཆད་ཀྱང་ཡོད་པས་དེ་ལྟར་བཞེད་པ་མིན་ནམ་སྙམ། 
    སྔ་དུས་ནས་ཀྱང་བདག་གཞན་ནི་བྱེད་པ་པོ་དང༌། བྱ་བ་གཉིས་སོ་སོར་བདག་གཞན་དུ་འདོད་མཁན་ཡང་བྱུང་ཡོད་དེ། དཔལ་པཎ་ཆེན་ཤཱཀྱ་མཆོག་ལྡན་གྱི་ཆོས་ལ་འཇུག་པའི་སྒོ་ལས།  4བྱེད་པོ་དང་ནི་བྱ་བ་གཉིས།། བྱེད་པོ་བདག་དང་མིང་ཡིན་ཏེ། །བྱ་བ་གཞན་དང་དུས་གསུམ་མོ། །མིང་དང་བྱེད་པོ་མ་ནིང་དང༌། །མོ་ཡི་སྒྲ་རུ་གྲགས་པ་ཡིན། །འདས་པ་དྲག་པ་ཕོ་ཡི་སྒྲ༑ ༑ད་ལྟར་མ་ནིང་རན་པའི་སྒྲ། །མ་འོངས་ཞན་པ་མོ་ཡི་སྒྲ། །ཡང་ན་དུས་དང་དངོས་པོ་དང༌། །མིང་དང་བྱ་བ་སོ་སོར་དབྱེ། །དངོས་པོ་ལ་ཡང་བདག་དང་གཞན། །བདག་ནི་བྱེད་པ་གཞན་བྱ་བ། །ཞེས་གསུངས་པའི་དོན་ནི། ཚིགས་བཅད་དང་པོའི་སྐབས་སུ། བདག་ནི་བྱེད་པ་པོ་མིང་རྐྱང་གཉིས་ལ་ངོས་འཛིན་མཛད་པ་དང༌། གཞན་ཞེས་པ་ནི་བྱ་བ་དང་དུས་གསུམ་ལ་ངོས་འཛིན་མཛད། དེ་བཞིན་ཚིགས་བཅད་ཕྱི་མས། དུས་དང་དངོས་པོ། མིང་དང་བྱ་བ་བཅས་སོ་སོར་ཡོད་པ་རྣམས་ལས། དངོས་པོ་ལ་བདག་གཞན་གཉིས་སུ་ཕྱེ་བ་དང༌། བདག་ནི་བྱེད་པ་པོ་དང༌། གཞན་བྱ་བར་བཞག 
    དེ་བཞིན་དངོས་པོ་བདག་གཞན་ནི་བྱ་བྱེད་ཀྱི་ལས་གཉིས་སོགས་ལ་ངོས་འཛིན་མཛད་མཁན་ཡང་སྣང་སྟེ། རྣམ་གླིང་པཎ་ཆེན་དཀོན་མཆོག་ཆོས་གྲགས་ཀྱིས། 5དངོས་པོ་གཞན་བསྒྲུབ་དང་འབྲེལ་བའི་བྱ་བའི་ཡུལ་ལ་འཇུག་པ་ནི། ཞེས་པ་དང༌། 6བདག་གམ་བྱེད་པ་པོ་ལ་ཡོད་པའི་ལས་དང༌། གཞན་ནམ་བྱ་བའི་གཞི་ལ་ཡོད་པའི་ལས་གཉིས་ཀ་དང༌། ཞེས་གསུངས་པ་ལས། རྣམ་གླིང་པཎ་ཆེན་མཆོག་གིས་བདག་གཞན་གཉིས་ལས་གཞན་ནི། བྱ་བའི་ཡུལ་དང་དེ་ལ་ཡོད་པའི་ལས་གཉིས་ཀར་བཞག་ཡོད་པ་ཚིག་ངོས་སུ་གསལ་མོད། དཔེར་བརྗོད་ལ་བརྟག་དུས་དེ་དོན་ཇི་བཞིན་ཐོན་ཡོད་མེད་བཤད་དཀའ་ཙམ་མཆིས་ཀྱང༌། དོན་ལ་དེ་བཞིན་ཞལ་གྱིས་བཞེས་པར་གསལ། བདག་ནི་བྱེད་པ་པོ་ལ་ཡོད་པའི་ལས་ཡིན་པར་བསྟན། འདི་ལྟའི་ངོས་འཛིན་མཛད་ཚུལ་ནི། ལེགས་སྦྱར་གྱི་བརྡ་སྤྲོད་པའི་གཞུང་གིས་ཤན་མ་ཞུགས་པར། བོད་ཀྱི་ལས་ཚིག་དང༌། ཐོན་མིའི་གསུང་གཉིས་གཤིབ་བསྡུར་བྱས་ནས་གསུངས་པ་ཞེ་གཅིག་ཏུ་སྣང་བས་ལེགས་བཤད་དུ་འཛིན་དགོས་པར་སྣང༌། འོན་ཀྱང་དེང་གི་དུས་ཀྱི་བདག་གཞན་ངོས་འཛིན་མཛད་པའི་ཆར་མཐུན་མིན་གང་ལྟར་ཡང༌། འདི་དག་ནི་ཀུན་མཁྱེན་སི་ཏུས་བདག་གཞན་ངོས་འཛིན་མཛད་པའི་རྩ་བའི་རྨང་གཞིར་བཟུང་ཡོད་པ་དང༌། བརྡ་སྤྲོད་རིག་པའི་འཕེལ་རིམ་ཡང་གསལ་བས་ཞིབ་ཏུ་དཔྱད་པ་རིགས་པ་འཕེལ་བའི་རྒྱུ་རུ་ངེས་སོ། །
    དེ་བཞིན་མཁྱེན་གཏེར་རྗེས་བཟུང་པྲ་ཏི་རིན་ཆེན་དོན་གྲུབ་མཆོག་གིས། 7དགག་བྱ་དགང་བྱ་དབྱུང་བྱ་དང༌། །དགག་བྱ་ལ་སོགས་གཞན་དངོས་དང༌། །དགག་དང་དགང་དང་དབྱུང་བ་སོགས། །གཞན་དང་འབྲེལ་བའི་བྱ་བའི་ལས། །ཞེས་དང༌། འགོག་དང་འགེགས་དང་འདྲེན་པ་སོགས། ། བདག་དང་འབྲེལ་བའི་བྱེད་ལས་ཉིད། །འགོག་པ་ལ་སོགས་བདག་དངོས་ཡིན། །ཞེས་གསུངས་པའི་དོན་ནི། དངོས་པོ་བདག་གཞན་གཉིས་ལས་གཞན་གྱི་དངོས་པོ་ནི། བྱ་བའི་ཡུལ་ལ་ངོས་འཛིན་མཛད་པ་དང༌། བྱ་ལས་ནི་གཞན་དང་འབྲེལ་བའི་ལས་ཡིན་པ་དང༌། དེ་ཡང་བསྡུས་ན་གཞན་ཁོངས་སུ་འདུས་པར་བསྟན། དེ་བཞིན་བདག་གི་དངོས་པོ་ནི། བྱེད་པ་པོ་ཡིན་ཞིང༌། བྱེད་ལས་ནི་བདག་དང་འབྲེལ་བའི་ལས་ཡིན་ལ། དེ་ཉིད་ཀྱང་བསྡུས་ན་བདག་ཁོངས་སུ་འདུས་པར་གསུངས། གནས་ཚུལ་འདིའི་ཐོག་ནས་དེང་གི་བདག་གཞན་ངོས་འཛིན་མཛད་སྲོལ་ཇི་བཞིན་ངོ་འཕྲོད་ཡོད་པ་ཤིན་ཏུ་གསལ་ཏེ། དཔེར་བརྗོད་རྣམས་ལ་བརྟག་དུས་དངོས་པོ་བདག་གཞན་འཇོག་དགོས་དོན་ཡང་རྟོགས་པར་ནུས། དེ་ཡང་ཨ་ཀྱཱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས། 8བྱེད་པ་པོ་དང༌། བྱེད་པ་དང༌། བྱེད་པའི་ལས་རྣམས་དངོས་པོ་བདག་དང༌། བྱ་བའི་ཡུལ་ཤིང་དང༌། བྱ་བའི་ལས་ཤིང་དུམ་བུར་བཅད་པའི་ཆ་དངོས་པོ་གཞན་དུ་འཇོག་པའོ། །ཞེས་གསུངས་པ་འདིས་པྲ་ཏིའི་བདག་གཞན་བཞེད་ཚུལ་ཇི་བཞིན་གསུངས་འདུག་པས། གནས་ཚུལ་དེའི་ཐོག་ནས་བདག་གཞན་ཞིབ་ཏུ་ངོ་འཕྲོད་ངེས་པ་དང༌། དེ་ཉིད་དེང་སྐབས་བདག་གཞན་ངོས་འཛིན་མཛད་ཚུལ་དེ་ཉིད་ཡིན་ཏེ། ཀུན་མཁྱེན་སི་ཏུའི་ཞལ་ནས། 9ལས་གང་ཞིག་བྱེད་པ་པོ་གཞན་དང་དངོས་སུ་འབྲེལ་བའི་དབང་དུ་བྱས་ནས། བྱེད་པ་པོའི་དངོས་པོ་དེ་ཉིད་དང་དེའི་བྱེད་པ་དང་བཅས་པ་ལ་ནི་བདག་ཅེས་བྱ་ཞིང༌། དེས་བསྒྲུབ་པར་བྱ་བའི་ཡུལ་གྱི་དངོས་པོ་བྱ་བ་དང་བཅས་པ་ལ་ནི་གཞན་ཞེས་བྱའོ། །ཞེས་གསུངས། སྐབས་འདི་དང་གོང་དོན་གཉིས་གཅིག་ཏུ་སྣང་བ་དང༌། དེ་ལ་ཀུན་མཁྱེན་སི་ཏུས་བདག་གཞན་གྱི་དབྱེ་གཞི་ནི་བྱ་བྱེད་ཐ་དད་པའི་ལས་ཡིན་པ་དངོས་སུ་བསྟན། འོན་ཀྱང་པྲ་ཏིས་ཀྱང་གཞུང་ཚིག་ལ་ཟིན་མིན་ཙམ་ལས་དཔེར་བརྗོད་དང༌། གསུང་སྟངས་ལ་གཞིག་ན་བྱ་བྱེད་ཐ་དད་པའི་ལས་ཁོ་ན་ལ་དགོངས་པ་གསལ་བར་བརྟེན། བདག་གཞན་གྱི་དབྱེ་བ་འཇོག་དགོས་དོན་ཡང་ཞོར་དུ་ར་འཕྲོད་ངེས་སུ་སྣང༌།
    དེ་ལ་བརྟེན་ནས་བདག་གཞན་གྱི་ཁྱད་པར་བཤད་པ་ལ། ཐོག་མར་བདག་གཞན་གཉིས་སུ་དབྱེ་བའི་བྱ་བའི་གཞི་ངོས་འཛིན་རྒྱུ་ནི་གལ་ཆེ། བདག་གཞན་གཉིས་སུ་དབྱེ་བར་བྱ་བའི་གཞི་ནི་བྱ་བྱེད་ཐ་དད་པའི་ལས་ཡིན་ཞིང༌། དེར་ཀུན་མཁྱེན་སི་ཏུས་བྱེད་པ་པོ་གཞན་དང་འབྲེལ་བའི་ལས་ཞེས་ཀྱང་བརྗོད། གང་ལྟར་བྱེད་པོ་གཞན་འབྲེལ་ལམ་བྱ་བྱེད་ཐ་དད་པའི་ལས་གང་ཡིན་པ་དེ་ལ་དངོས་པོ་བདག་གཞན་གྱི་དབྱེ་བ་ཡོད་ཀྱང༌། བྱ་བྱེད་ཐ་དད་པའི་ལས་ཡིན་ན་དངོས་པོ་བདག་གཞན་ཡིན་པའི་ངེས་པ་མེད་དེ། བྱ་བྱེད་ཐ་དད་པའི་ལས་ཀྱི་འདས་པ་དང༌། ཚིག་གྲོགས་ཀྱིས་བསྒྱུར་བའི་བྱ་བྱེད་ཐ་དད་པའི་ལས་ཚིག་གི་མ་འོངས་པ་དང༌། ད་ལྟ་བ་གཉིས་ཀྱང་དངོས་པོ་བདག་གཞན་གང་ཡང་མིན། དེས་ན་བྱ་བྱེད་ཐ་དད་པའི་ལས་ཡིན་ན་ཁྱོད་ལ་བདག་གཞན་གྱི་དབྱེ་བ་འབྱེད་དུ་རུང་བས་ཁྱབ་ཀྱང༌། ཁྱོད་ཉིད་དངོས་པོ་བདག་གཞན་གང་རུང་ཡིན་པས་མ་ཁྱབ་པའི་ཕྱིར། དངོས་པོ་བདག་ནི་བྱ་བྱེད་ཐ་དད་པའི་ལས་ཀྱི་བདག་བྱེད་པ་པོའི་དངོས་པོ་དང༌། བྱེད་པ་པོར་ཡོད་པའི་ལས་ཏེ། བྱ་བྱེད་ཀྱི་ལས་གཉིས་ལས་བྱེད་པའི་ལས་ནི་བདག་གི་ཁོངས་སུ་སྡུད། འོན་ཀྱང་འདིར་བདག་ཁོངས་ཀྱི་ཆོས་གསུམ་ཞེས། བྱེད་པ་པོའི་དངོས་པོ་དང༌། བྱེད་པ། བྱེད་ལས་གསུམ་འཇོག་མཁན་ཡང་མཆིས། དཔེར་ན། ཤིང་བཅད་པའི་ལས་ལྟ་བུར་མཚོན་ན། ཤིང་མཁན་ནི་གཅོད་པ་པོའི་དངོས་པོ་དང༌། གཅོད་བྱེད་ཀྱི་སྟ་རེ་ནི་བྱེད་པ་ཡིན་ལ། དེ་བཞིན་བྱེད་པ་པོའམ་བྱེད་པ་གཉིས་སུ་སྣང་བའི་རྩོལ་བའི་རྣམ་འགྱུར་དེ་ལ་བྱེད་ལས་ཟེར། དེ་གསུམ་བདག་ལ་འདོད། དེ་དག་མཚོན་བྱེད་ལ། གཅོད་པ་པོ། གཅོད་བྱེད། གཅོད་པར་བྱེད་ཅེས་སུ་བརྗོད་པ་ཡིན་པས་དེ་དག་ལ་དངོས་པོ་བདག་ཅེས་ངོས་འཛིན་མཛད་པ་ནི་ཐོན་མིའི་དགོངས་པ་དང་མཐུན་པར། དེང་གིས་མཁས་པ་རྣམས་ཀྱི་མགྲིན་དབྱངས་གཅིག་ཏུ་སྣང༌། 
    དེ་བཞིན་དངོས་པོ་གཞན་ནི། བྱ་བའི་ཡུལ་གྱི་དངོས་པོ་དང༌། དེ་ལ་ཡོད་པའི་ལས་གཉིས་ལ་ངོས་འཛིན་མཛད། དཔེར་ན། གཅད་བྱའི་ཤིང་དང༌། གཅད་པར་བྱ་བ། གཅད་པར་བྱ་གསུམ་ནི་གཞན་ཁོངས་ཀྱི་ཆོས་གསུམ་ཞེས་ཀྱང་བརྗོད། སྐབས་འདིར་གཅད་བྱའི་ཤིང་དང༌། གཅད་བྱ་ཞེས་གཉིས་སུ་དབྱེ་བའི་སྐབས་སུ་འདི་ལྟར་ངེས་དགོས་ཏེ། གཅད་བྱའི་ཤིང་ཞེས་པ་ནི་བྱ་བའི་ཡུལ་དང༌། གཅད་བྱ་ཞེས་པ་ནི་གཅད་པར་བྱ་བའི་རྣམ་འགྱུར་གསལ་སའི་གཞི་གང་ཡིན་པ་དེ་ལ་འཇོག དེས་ན་གཅད་བྱའི་ཤིང་དང་གཅད་བྱ་ཞེས་གཉིས་སུ་དགར་བ་ཙམ་ལས་དོན་ལ་གཅིག་ཡིན་མོད། འོན་ཀྱང་གཅད་བྱའི་ཤིང་གི་སྟེང་ན་གཅད་པའི་རྣམ་འགྱུར་གསལ་མོད། དེ་ཉིད་ཅུང་ཟད་རགས་ཏེ། ང་ཚོས་དུས་རྒྱུན་གྱི་འཚོ་བའི་ནང་དུ་སྟ་རེས་བསྣུན་ས་གང་ཡིན་པ་དེར་བསྣུན་ས་ཞེས་བརྗོད་པ་དང་མཚུངས། སྐབས་དེའི་བསྣུན་ས་ཞེས་པ་ནི་གཅད་བྱ་ཡིན་ཞིང་དེ་ཉིད་གཅད་བྱའི་ཤིང་གི་ཆ་ཤས་ཤིག་ཡིན་པར་ངེས་ཤེས་འདྲེན་རྒྱུ་གལ་ཆེ། དེས་ན་གཅད་བྱའི་ཤིང་ནི་བྱ་བའི་ཡུལ་གྱི་དངོས་པོ་དང༌། གཅད་བྱ་ནི་གཅོད་བྱེད་ཀྱི་ཁ་གཏད་ཡིན་ལ། གཅད་པར་བྱ་ནི་བྱ་ལས་གསལ་བྱེད་ཡིན་པས། དེ་དག་ལ་དངོས་པོ་གཞན་ཞེས་བརྗོད།
    དེ་ལྟར་དངོས་པོ་བདག་གཞན་གྱི་དབྱེ་བ་འབྱེད་དོན་ཅི་ཡིན་ཞེ་ན། འདི་ལ་རྟགས་འཇུག་གི་གཞུང་མང་ཆེ་བར་རྣམ་པ་འདྲ་མིན་ཅི་རིགས་ཤིག་སྣང་སྟེ། ཀུན་མཁྱེན་སི་ཏུས། 10གཞུང་འདིར་བྱེད་པ་པོ་དང་བྱ་བའི་ཡུལ་གྱི་སྒྲ་རྣམས་བསྡུ་བའི་ཕྱིར་བདག་གཞན་གྱི་དབྱེ་བ་ཟུར་དུ་མཛད་པ་ཡིན་ཞིང༌། དེའི་ཞར་ལ་བདག་གཞན་དང་འབྲེལ་བའི་བྱ་བྱེད་ཀྱི་ཚིག་ཕན་ཚུན་ཤེད་མཚུངས་པ་རྣམས་ཀྱང་བསྡུས་པ་ཡིན་ནོ། །ཞེས་གསུངས་པ་འདི་ཉིད་ཕྱིས་སུ་བོད་ཀྱི་བརྡ་སྤྲོད་སྨྲ་བ་རྣམས་ཀྱིས་བདག་གཞན་དབྱེ་བ་ཤེས་དགོས་པའི་དོན་དུ་གསུངས་ཀྱང༌། གཞུང་ངོས་སུ་གསལ་བའི་དོན་དང་འགལ་བར་སྣང༌། གཞུང་ངོས་སུ་བདག་གཞན་ཞེས་ཟུར་དུ་དབྱེ་བ་མཛད་པ་ནི་སྔར་གསུངས་ཀྱི་དོན་དེ་ཉིད་བཞག་པ་ལས། བདག་གཞན་ཤེས་དགོས་པའི་དོན་དུ་གསུངས་མེད་པ་གསལ། དེས་ན་བདག་གཞན་ཤེས་དགོས་པའི་དོན་དང༌། བདག་གཞན་ཤེས་ན་ཕན་རླབས་གང་ཡོད་མེད་ནི་ཞིབ་ཏུ་བསམ་གཞིག་བྱ་དགོས། དེ་ལ་བསམ་གཞིག་མ་བྱས་པའི་སྔོན་དུ་བདག་གཞན་དབྱེ་བ་འབྱེད་སའི་གཞི་གང་ཡིན་དང༌། དེ་ལ་དེ་ལྟར་དབྱེ་བ་ཕྱེ་བས་དགོས་པ་གང་བྱུང་གཉིས་ཀར་བསམ་དགོས། བདག་གཞན་གྱི་དབྱེ་བ་འབྱེད་པའི་གཞི་ནི་བྱ་བྱེད་ཐ་དད་པའི་ལས་ཡིན་པ་དང༌། དེ་ལྟར་དབྱེ་བའང་བྱ་བྱེད་ཐ་དད་པའི་ལས་ཀྱི་རྣམ་འགྱུུར་ཇི་བཞིན་མངོན་གསལ་དུ་ཡོང་བར་བྱ་བ་ལས་གཞན་གང་ཡང་མིན། གནད་འགག་འདི་ཉིད་ཕར་གཏུགས་ནས་བཤད་ན་འདི་ལྟར་ཡིན་ཏེ། བྱ་བྱེད་ཐ་དད་པའི་དོན་གང་ཡིན་ཞེས་དྲིས་ན། ལན་དུ་བྱེད་པ་པོའམ་བྱེད་པ་དང༌། བྱ་བའི་ཡུལ་གཉིས་སོ་སོར་ཡོད་པ་མ་ཟད། བྱ་བྱེད་ཀྱི་ལས་གཉིས་ཀྱི་རྣམ་འགྱུར་ཡང་སོ་སོར་གསལ་བ་ཞིག་ལ་བྱ་བྱེད་ཐ་དད་པའི་ལས་ཞེས་བརྗོད་པ་ཡིན་ཞེས་ལན་འདེབས་རྒྱུ་ལས་མ་དམིགས། གནས་ཚུལ་འདིའི་ཐོག་ནས་བདག་གཞན་གྱི་དབྱེ་བ་འབྱེད་དོན་དང༌། བདག་གཞན་ཤེས་དགོས་དོན་གཉིས་ར་འཕྲོད་ཐུབ་སྟེ། བྱ་བྱེད་ཐ་དད་པའི་ལས་གང་ཡིན་ལ་དེ་ཉིད་ངེས་པར་བྱ་ཆེད་ལས་མ་འདས། གནས་ཚུལ་འདིའི་ཐོག་ནས་དུས་གསུམ་གྱི་དབྱེ་བ་ཡོད་བཞིན་པར་བདག་གཞན་གྱི་དབྱེ་བ་གསུངས་དོན་དང༌། སྤྱིར་བདག་གཞན་གྱི་དབྱེ་བ་ཡོང་དགོས་དོན་གཉིས་ཐ་དད་དུ་གོ་བར་བྱ་བ་གལ་ཆེ། རྒྱུ་མཚན་འདི་ཉིད་པྲ་ཏི་མན་གྱི་བདག་གཞན་གྱི་དབྱེ་བ་བཤད་པའི་གཞུང་ཀུན་ལ་གཅིག་མཚུངས་སུ་སྦྱོར་ཆོག་སྟེ། དེ་དག་ཀུན་གྱིས་བདག་གཞན་ནི་བྱ་བྱེད་ཐ་དད་པའི་ལས་ལ་ཚང་དགོས་པའི་ཆ་རྐྱེན་ཁོ་ན་བཤད་པའི་ཕྱིར་རོ། །
    འོན་ཀྱང་བདག་གཞན་ཞེས་པའི་ཐ་སྙད་འདི་ཉིད་གང་ལ་ཐུག་ཡོད་དམ། ཐ་སྙད་འདིའི་སྲོལ་གཏོད་མཁན་སུ་ཡིན་ནམ། ཞེས་པའི་དྲི་བ་འདི་གཉིས་སྐབས་འདིར་གལ་ཆེ། དེ་ལ་བདག་གཞན་ཞེས་པའི་ཐ་སྙད་ཀྱི་སྲོལ་འབྱེད་ནི་ཐོན་མི་ཉིད་ཡིན་ལ། ཁུངས་གཏུགས་སའང་ལེགས་སྦྱར་གྱི་གཞུང་ལས་གཞན་ཞིག་འཇོག་ཐབས་བྲལ། ལེགས་སྦྱར་གྱི་གཞུང་རྣམས་ལས་ཀྱང་སྐབས་དོན་དང་འཚམ་པ་ནི་བརྡ་སྤྲོད་པའི་གཞུང་འཇོག་རྒྱུ་ལས་མ་འདས། བརྡ་སྤྲོད་པའི་གཞུང་ལས་ཀྱང་སྐབས་འདི་ཉིད་ལས་ཀྱི་རྣམ་གཞག་བཤད་པའི་སྐབས་ཡིན་པར་བརྟེན། བྱིངས་མདོ་དང་བསྟུན་ནས་གསུངས་ཡོད་པ་གོར་མ་ཆག གུས་པ་ལྟ་རྒྱ་དང་མཐོང་རྒྱ་ཤིན་ཏུ་ཞན་པ་མ་ཟད། ལེགས་སྦྱར་གྱི་བརྡ་སྤྲོད་པའི་གཞུང་ལུགས་ཀྱི་གོ་རྟོགས་གཉིས་ཀའི་གནས་ཚད་ཤིན་ཏུ་དམན་མོད། བཀའ་དྲིན་ཅན་གྱི་དགེ་བའི་བཤེས་གཉེན་དུ་མའི་ཞལ་ནས་ལེགས་སྦྱར་གྱི་བརྡ་སྤྲོད་པའི་གཞུང་ཀ་ལཱ་པ་དང༌། ཟླ་བའི་གཞུང་དང༌། དབྱངས་ཅན་མའི་གཞུང་གསུམ་གྱི་ཁྲིད་རྒྱུན་རྣ་ལམ་དུ་ཐོས་པའི་སྐལ་བ་ཐོབ་པ་དང༌། རང་ཉིད་ཀྱིས་ཀྱང་གཞུང་དེ་དག་ལ་རྒྱུན་དུ་ལྟ་ཀློག་བྱས་པ་ལས། བྱིངས་མདོའི་སྐབས་སུ་བདག་གཞན་གྱི་བརྡ་ཆད་ཅིག་དང༌། དེ་དང་མཚུངས་པའི་དོན་ཞིག་མཆིས་པ་ནི། ཨཱཏྨནེ་པད྄་དང་པརསྨཻ་པད྄་གཉིས་ལས་གཞན་གང་ཡང་མཐོང་རྒྱུ་མེད། དེ་གཉིས་ཀྱི་དོན་ནི་རང་ཅག་བོད་ཀྱི་བརྡ་སྤྲོད་པའི་ལུགས་དང་སྦྱར་ན། བྱ་བྱེད་ཐ་དད་དང་མི་དད་ཀྱི་རྣམ་གཞག་ལས་མ་དམིགས། དེ་བཞིན་བདག་ལ་བརྡ་སྤྲོད་པའི་གཞུང་དང༌། ལྷག་པར་མཁས་པའི་དབང་པོ་དགེ་འདུན་ཆོས་འཕེལ་ནས་བརྒྱུད་པའི་མཛད་བརྒྱ་དཔག་བསམ་འཁྲི་ཤིང་གི་ཡལ་འདབ་ཁ་ཤས་ལེགས་བོད་གཉིས་སྦྱར་དང༌། སྙན་ངག་མེ་ལོང་མའི་ལེའུ་དང་པོ་དང་གཉིས་ཀྱི་ཁྲིད་རྒྱུན་བཅས་བསྩལ་བའི་བཀའ་དྲིན་ཅན་གྱི་མཁས་དབང་རཀ་ར་བཀྲས་མཐོང་ཐུབ་བསྟན་ཆོས་དར་མཆོག་གིས་ཀྱང༌། སྐབས་འདིའི་བདག་གཞན་ནི་ལུགས་དེ་དང་སྦྱར་ན་ལེགས་སྐོར་དང༌། ཁོང་གིས་བརྩམས་པའི་སུམ་རྟགས་ཀྱི་འགྲེལ་པར་ཡང་དེ་ལུགས་ཀྱིས་བཀྲལ་ཡོད། གུས་པར་མཚོན་ན་དེ་ཉིད་ཁུངས་ཕེར་བའི་གསུང་དུ་གོ 
    དེའི་རྒྱུ་མཚན་ནི། ཐོན་མིས་ཁུངས་མེད་པའི་བརྡ་ཆད་ཅིག་སྐབས་འདིར་སྦྱོར་མི་སྲིད་དེ། བོད་ཀྱི་བརྡ་སྤྲོད་པའི་གཞུང་གི་བརྡ་ཆད་གལ་ཆེ་བ་རྣམས་ནི་ལེགས་སྦྱར་གྱི་བརྡ་སྤྲོད་རྣམས་སུ་སྣང་བ་མ་ཟད། ཁག་ཅིག་དོན་ཡང་གཅིག་མཚུངས་སུ་བཞུགས། ཁག་ཅིག་སྐད་ཀྱི་གཤིས་ཀ་མི་མཚུངས་པའི་དབང་གིས་སྲོལ་གསར་དུ་ཕྱེ། དེས་ན་བདག་གཞན་ནི་སྲོལ་གསར་དུ་ཕྱེ་བ་ཡིན་ནམ། ལེགས་སྦྱར་ནས་དཔེ་ལེན་མཛད་པ་ཡིན་པ་གཉིས་ཀྱི་ཚུལ་ཐོག་མར་ར་འཕྲོད་པར་བྱ་རྒྱུ་གལ་ཆེ། དེ་ཉིད་རྟོགས་པར་གཞུང་འདིའི་དོན་གྱི་ཁོར་ཡུག་ལ་བལྟ་དགོས་ཏེ། སྐབས་འདིར་བཤད་པར་བྱ་བ་ནི་ལས་ཀྱི་རྣམ་གཞག་ཡིན་ལ། ལས་ནི་རིགས་ཀྱི་སྒོ་ནས་དབྱེ་ན་བྱ་བྱེད་ཐ་དད་པ་ཞིག་དང༌། བྱ་བྱེད་ཐ་མི་དད་པ་སྟེ་གཉིས་སུ་ཡོད་པ་འདི་ཉིད་ཐོག་མར་ངོས་འཛིན་མཛད་དགོས་པའང་དགོས་མཁོ་གལ་ཆེ་བ་ཞིག་མིན་ནམ། དེ་ལ་བརྟེན་ནས་སྐབས་འདིར་བཤད་པའི་བདག་གཞན་ཞེས་པ་དེ་ཉིད་བྱ་བྱེད་ཐ་དད་པའི་ལས་ངོས་འཛིན་ཡོང་བའི་ཆེད་དུ་གསུངས་པ་སྟེ། ལས་གང་ཞིག་ཁྱོད་ལ་དངོས་པོ་བདག་གཞན་གྱི་དབྱེ་བ་ཡོད་ན་ཁྱོད་བྱ་བྱེད་ཐ་དད་པའི་ལས་ཡིན་པའི་ཕྱིར། དེས་ན་དངོས་པོ་བདག་གཞན་ནི་བྱ་བྱེད་ཐ་དད་པའི་ལས་ཚིག་ངོ་སྤྲོད་བྱེད་པའི་གཞུང་དུ་ངེས་སོ། །
    བྱ་བྱེད་ཐ་མི་དད་པའི་ལས་ཚིག་ནི་གཞུང་འདིར་ཇི་ལྟར་བསྟན་ཞེ་ན། བྱ་བྱེད་ཐ་དད་པའི་ལས་ཚིག་དངོས་སུ་བསྟན་པའི་ཤུགས་ལས་བྱ་བྱེད་ཐ་མི་དད་པའི་ལས་ཚིག་བསྟན་ཡོད། དེ་ཡང་ལས་ཡིན་ན་བྱ་བྱེད་ཐ་དད་པའི་ལས་ཡིན་པས་མ་ཁྱབ་སྟེ། བྱེད་པ་པོ་གཞན་དངོས་སུ་མི་སྣང་བའི་ལས་མང་དུ་འབྱུང་བའི་ཕྱིར། དཔེར་ན། ཤིང་བཅད། བཅད་ནས་ཆད། འཁོར་ལོ་བསྐོར། བསྐོར་ནས་འཁོར། ཞེས་པའི་སྐབས་སུ་སྔ་མ་དག་ནི་བྱེད་པ་པོ་གཞན་དང་འབྲེལ་བའི་ལས་ཡིན་མོད། ཕྱི་མ་དག་ནི་བྱེད་པ་པོ་གཞན་དང་དངོས་སུ་མ་འབྲེལ་བ་སྟེ། སྐབས་དེར་བྱེད་པ་པོ་གཞན་དངོས་སུ་མི་སྣང་བའི་ཕྱིར། དེ་ལྟ་བུའི་ལས་རྣམས་ནི་བྱ་བྱེད་ཐ་མི་དད་པའི་ལས་ཡིན། ཚུལ་འདིར་ཀུན་མཁྱེན་སི་ཏུ་མཆོག་གིས། 11དངོས་པོ་གང་ཞིག་ལ་ལས་གང་ཞིག་བྱེད་པ་པོ་གཞན་དངོས་སུ་མེད་པར་རང་གི་ངང་གིས་འགྲུབ་པར་སྣང་བ་འདི་ནི་བྱེད་པ་པོ་གཞན་དང་དངོས་སུ་མ་འབྲེལ་བའི་ལས་ཡིན་ཏེ། ཞེས་གསུངས་པ་ལྟར། བྱ་བྱེད་ཐ་མི་དད་པའི་ལས་ནི་བྱེད་པ་པོ་གཞན་གྱིས་དངོས་སུ་སྒྲུབ་པའི་ཚུལ་མི་སྣང་བར། བྱ་བ་འགྲུབ་པའི་ཚུལ་གྱི་རྣམ་པ་གསལ་བ་ཞིག་སྟེ། རྩི་ཤིང་སྐྱེས། མེ་ཏོག་བཞད། སྐུད་པ་ཆད། དཀར་ཡོལ་ཆག་ཅེས་པ་རྣམས་ཡིན་ཞིང༌། དེ་རྣམས་ལ་རིམ་བཞིན། སྐྱེས་པར་བྱེད་མཁན། བཞད་པར་བྱེད་མཁན། ཆད་པར་བྱེད་མཁན། ཆག་པར་བྱེད་མཁན་རྣམས་དངོས་སུ་སྟོན་རྒྱུ་མེད། དེ་ཡང་ལས་དེའི་རྣམ་པ་གསལ་བཞིན་པའི་སྐབས་སུ་དེ་ལྟའི་བྱེད་པ་པོ་ཞིག་མེད་པ་ལས། སྤྱིར་ལས་དེ་ཉིད་འགྲུབ་པར་བྱེད་པའི་རྒྱུར་གྱུར་པའི་བྱེད་པ་རྣམས་བཀག་པ་མིན་ཏེ། མི་ཞིག་གིས་དཀར་ཡོལ་ཞིག་རྐང་བཙུགས་ཏེ་བཅག་ནས་ཕྱིན་པའི་རྗེས་སུ་མི་ཞིག་གིས་དཀར་ཡོལ་ཆག་པའི་རོ་མ་རྣམས་མཐོང་སྐབས། གཅོག་བཞིན་པའི་རྣམ་འགྱུུར་འགག་པའི་དབང་གིས་དཀར་ཡོལ་ཆག་འདུག་སྙམ་པའམ། ཡང་ན་དཀར་ཡོལ་ཆག་པ་འདི་ཉིད་སུ་ཞིག་གིས་བཅག་ཅེས་སེམས་པར་འགྱུར་བ་དང༌། རྫ་མཁན་ཞིག་གིས་རྫ་མ་བཟོ་སྐབས། རང་གི་མདུན་གྱི་རྫ་མ་བཟོ་བྱེད་ཀྱི་འཁོར་ལོ་དྲག་ཏུ་བསྐོར་རྗེས་ལག་པ་གཉིས་ཀྱིས་རྫ་མའི་རྣམ་པ་གང་ཐོན་ལ་འབད་པའི་སྐབས་མི་ཞིག་གིས་ཚུལ་དེ་མཐོང་ན། རྫ་མཁན་གྱི་འཁོར་ལོ་འཁོར་ཞེས་བརྗོད་པ་ལས། རྫ་མཁན་གྱིས་འཁོར་ལོ་བསྐོར་ཞེས་མི་བརྗོད་དེ། སྐབས་དེར་རྫ་མཁན་གྱིས་འཁོར་ལོ་སྐོར་བའི་རྣམ་པ་མི་གསལ་བའི་ཕྱིར། འདི་དག་ནི་རྒྱུ་དུས་ཀྱི་བྱ་བྱེད་ཐ་དད་པའི་ལས་རྣམས་འབྲས་དུས་སུ་བྱ་བྱེད་ཐ་མི་དད་པའི་རྣམ་པར་འཕོས་པ་ཙམ་ལས། ལས་དེའི་ལས་རྒྱུ་དུས་སུ་བྱེད་པ་པོ་གཞན་མེད་པ་མིན་པའི་ཚུལ་ཡང་མཁྱེན་གལ་ཆེ། 
    དེ་བཞིན་བྱེད་པ་པོ་གཞན་མེད་པར་རང་གི་འབྱུང་བའི་གནས་བབ་ཀྱིས་ལས་འགྲུབ་པའང་ཡོད་དེ། རྩྭ་སྐྱེས་དང༌། ལང་ཚོ་རྒྱས་དག་ནི་དེ་ལྟར་སྐྱེས་པ་དང་རྒྱས་པར་བྱེད་པའི་བྱེད་པ་པོ་གཞན་མེད་ཀྱང༌། ལས་དེ་དག་གི་རྣམ་པར་སྐྱེད་པ་ཡིན་པ་དང༌། བྱེད་པ་པོ་ཡོད་ཀྱང་བྱེད་པ་པོ་གཞན་མེད་པའི་བྱ་བྱེད་ཐ་མི་དད་པའི་ལས་ཤིག་ཀྱང་ཡོད་དེ། དཔེར་ན། བདག་འགྲོ། མདུན་དུ་སྐྱོད་ཅེས་པ་དག་ནི་འགྲོ་བ་པོ་དང་སྐྱོད་པ་པོ་ནི་ཡོད་མོད། དེ་དག་ནི་སྐབས་དེར་ལས་དེའི་བྱེད་པ་པོ་ཡིན་ཡང་བྱེད་པ་པོ་གཞན་མིན་ཏེ༑ སྐྱོད་པ་དང་འགྲོ་བའི་བྱ་བ་རྣམ་པར་གསལ་བའི་གཞི་དེ་ལས་ཐ་དད་དུ་གྱུར་པ་མ་ཡིན་པའི་ཕྱིར། གང་གི་གནས་ཚུལ་དེ་དག་ལ་བརྟེན་ནས་བྱ་བྱེད་ཐ་མི་དད་པའི་ལས་ནི་མདོར་བསྡུས་ནས་བཤད་ན། བྱ་བྱེད་ཀྱི་ལས་གཉིས་སོ་སོར་འབྱེད་དུ་ཡོད་དང་མེད་པའི་སྒོ་ནས་བཞག་པ་ལས་མ་འདས། བྱ་བྱེད་ཀྱི་རྣམ་འགྱུར་སོ་སོར་འབྱེད་རྒྱུ་མེད་པའི་ལས་ཡིན་ན་བྱ་བྱེད་ཐ་མི་དད་པའི་ལས་ཡིན་པས་ཁྱབ་པའི་ཕྱིར་རོ། །སྐབས་འདིར་བསམ་དགོས་པ་ཞིག་ནི། རང་ཉིད་དང་རང་ཉིད་ཀྱི་ལུས་ཀྱི་ཆ་ཤས་རྣམས་རང་ཉིད་དང་འབྲེལ་ཡང༌། ལུས་ཀྱི་ཆ་ཤས་རྣམས་ལ་བྱ་བའི་རྣམ་འགྱུར་གསལ་སྐབས་བྱ་བྱེད་ཐ་དད་དུ་སྣང་བ་ཡོད་དེ། ལག་པ་སྐུམ། རྐང་པ་བརྐྱངས། ཁ་གདངས་སོགས་ནི། ངས་ལག་པ་སྐུམ། ངས་རྐང་པ་བརྐྱངས། ངས་ཁ་གདངས་ཞེས་བརྗོད་དགོས་པས། སྐབས་དེར་བྱ་བྱེད་ཐ་དད་པའི་ལས་ཡིན། དེ་དག་ནི་སྐུམ་པ་པོ་དོན་གྲུབ་དང་བསྐུམ་བྱའི་ལག་པ་སོགས་བྱ་བྱེད་ཀྱི་རྣམ་འགྱུར་ཐ་དད་དུ་གསལ། འདིས་མཚོན་ནས་བྱ་བྱེད་ཐ་དད་དང་མི་དད་པའི་ཚུལ་ཇི་བཞིན་ཤེས་པར་བྱ་རྒྱུ་ནི་གལ་ཆེའོ། །
    དུས་གསུམ་ནི། བྱ་བྱེད་ཐ་དད་དང་མི་དད་པའི་ལས་གང་ཡིན་ཡང༌། ལས་ཀྱི་རྣམ་པ་གསལ་བར་འགྱུར་བ། གསལ་བཞིན་པ། གསལ་བར་གྱུར་པ་བཅས་སུ་ཡོད་པས། གསལ་བར་འགྱུར་བའི་ལས་གང་ཡིན་པ་དེ་ནི་མ་འོངས་པ་དང༌། གསལ་བཞིན་པ་ནི་ད་ལྟ་བ་དང༌། གསལ་བར་གྱུར་པ་ནི་འདས་པ་ཡིན་པས་ལས་ཡིན་ན་དུས་གསུམ་གྱི་ཁོངས་སུ་བསྡུ་ནུས། སྐབས་འདིར་ཤེས་པར་བྱ་དགོས་པ་ཞིག་ནི། སྐད་ཡིག་གཞན་གྱི་བརྡ་སྤྲོད་པའི་གཞུང་དུ་དུས་གསུམ་བརྗོད་པ་ལ་བརྟེན་ནས་བཟོ་ཚུལ་སོགས་མང་དུ་སྣང་ཡང༌། བོད་ཀྱི་བརྡ་སྤྲོད་པའི་གཞུང་དང་སྐད་ཀྱི་གཤིས་ཀར་གྲུབ་པ་ནི། ལས་ཚིག་རང་སྟེང་ནས་དུས་གསུམ་གྱི་རྣམ་འགྱུར་གསལ་བར་བརྟེན། བརྗོད་པའི་ཐོག་ནས་དུས་གསུམ་སྒྲུབ་པའི་ངལ་བ་བརྟེན་མི་དགོས་པ་དང༌། ལྷག་པར་སྐད་ཡིག་གཞན་གྱི་བརྡ་སྤྲོད་པའི་ལད་ཟློས་དེ་ལས་ཀྱང་བྱེད་མི་དགོས། སྤྱིར་སྐྱེས་བུའམ་དེང་སྐབས་གང་ཟག་ཅེས་ཀྱང་བརྗོད། སྐྱེས་བུ་མཆོག་དང༌། བར་མ། མཐའ་མ་ཞེས་པ་སོགས་ལ་བརྟེན་ནས་ལས་ཚིག་བཀོལ་སྤྱོད་བྱེད་སྟངས་དང༌། དེ་ལུགས་ཀྱི་རྐྱེན་གྱི་རྣམ་འགྱུར་མང་ཤོས་དང༌། ཟབ་ཤོས་ནི་ལེགས་སྦྱར་གྱི་བརྡ་སྤྲོད་ཡིན་ལ། ཐོན་མིས་གཞུང་དེ་ལ་ཞིབ་ཏུ་སྦྱངས་མོད། བོད་ཀྱི་བརྡ་སྤྲོད་པའི་གཞུང་གཏན་ལ་ཕབ་དུས། དེའི་ཚུལ་རིང་དུ་དོར་བ་དེ་ལ་ཞིབ་ཏུ་བསམ་དགོས། གལ་སྲིད་བོད་སྐད་ཀྱི་གཤིས་ཀར་དེ་ལུགས་ཀྱི་རྣམ་འགྱུར་ཡོད་ན། ཐོན་མིས་དེའི་ཚུལ་ཇི་བཞིན་གཏན་ལ་ཕབ་པ་གོར་མ་ཆག འོན་ཀྱང་བོད་ཀྱི་སྐད་ལ་མེད་པས་དེ་དག་དོར་བ་ཡིན་པ་ལས་ཐོན་མིས་མ་མཁྱེན་པ་མིན་པར་བརྟེན། དེ་ལྟའི་ལམ་ལུགས་བཙན་སྦྱོར་དང༌། ལྷག་པར་དུས་ལ་བཅུ་དང་བཅུ་དྲུག་སོགས་མང་དུ་ཕྱེ་བ་ལ་དགོས་པ་གང་ཡང་མེད་ཅེས་བརྗོད་འདོད་ཀྱང་བྱུང༌། 
    ང་ཚོས་བློ་ངོར་ངེས་དགོས་པ་ཞིག་ནི། མིང་རྐྱང་ལ་དུས་གསུམ་གྱི་དབྱེ་བ་མི་འབྱེད་པའི་དོན་ཡིན། མིང་རྐྱང་གིས་བསྙད་ཡུལ་དུ་གྱུར་པའི་དངོས་པོའམ་དོན་ནི། ལས་མིན་པར་བརྟེན་འཕོ་འགྱུར་གྱི་རྣམ་པ་མེད་པས་མིང་རྐྱང་ལ་དུས་གསུམ་གྱི་རྣམ་གཞག་མི་འདོད་མོད། འོན་ཀྱང་མིང་རྐྱང་གིས་བསྙད་ཡུལ་གྱི་དངོས་པོ་རྣམས་ནི་མི་རྟག་པ་མ་ཡིན་ནམ་ཞེ་ན། དེའི་སྟེང་གི་མི་རྟག་པའི་ཆ་གྱུར་པའི་སྐད་ཅིག་སྐད་ཅིག་ལ་འགག་པའི་ཚུལ་དེ་ཡང་ལས་ཡིན་པ་ལས་མིང་རྐྱང་གིས་བསྙད་ཡུལ་མིན། དེས་ན་མིང་རྐྱང་གིས་བསྙད་ཡུལ་གྱི་དངོས་པོ་རྣམས་ཀྱི་སྟེང་ན་ལས་ཀྱི་རྣམ་འགྱུར་དུས་གཅིག་ལའང་རྣམ་པ་མང་པོ་ཞིག་སྐྱེད་བཞིན་པ་ནི་ཀུན་གྱིས་མཐོང་གསལ་ལགས། རྒྱུ་མཚན་འདི་ལ་བརྟེན་ནས་དབུ་མ་སོགས་གཞུང་ཆེན་རྣམས་སུ་གསུངས་པའི་དུས་གསུམ་དང༌། སྐབས་འདིར་བཤད་པའི་དུས་གསུམ་གཉིས་ཀྱི་ཁྱད་པར་ཇི་བཞིན་རྟོགས་དགོས། འོན་ཀྱང་དབུ་མ་སོགས་གཞུང་ཆེན་རྣམས་ནས་དངོས་པོ་རྣམས་ལ་དུས་གསུམ་དུ་འཇོག་པའང་དོན་ལ་དེའི་སྟེང་གི་འགྱུར་བའི་ཆ་དང་སྦྱར་ཡོད་པས། དེས་ན་སྐབས་འདི་དང་འབྲེལ་མེད་ལྟ་བུ་མིན། དེང་སྐབས་ཀྱི་བརྡ་སྤྲོད་སྨྲ་བ་རེ་ཟུང་གིས་གཞུང་ཆེན་ནས་གསུངས་པའི་དུས་གསུམ་དང་སྐབས་འདིར་བཤད་བཞིན་པའི་དུས་གསུམ་གཉིས་ནི་འགལ་བ་ལྟ་བུར་བཤད་མཁན་ཡང་སྣང༌། སྐབས་འདིའི་དུས་གསུམ་དང་གཞུང་ཆེན་ནས་བཤད་པའི་དུས་གསུམ་གཉིས་ལ་བརྗོད་གཞིའི་ཆ་ནས་ཁྱད་པར་ཡོད་དེ། གཅིག་ནི་དོན་ལ་སྦྱར་བ་དང༌། གཅིག་ནི་རྗོད་བྱེད་ལ་སྦྱར་ཡོད་མོད། གཞུང་ཆེན་ནས་གསུངས་པའི་དུས་གསུམ་གྱི་རྣམ་འགྱུར་རྗོད་བྱེད་དུ་ཕབ་སྐབས། སྐབས་འདིའི་དགོངས་པ་ཇི་བཞིན་ཕབ་རྒྱུ་ལས་ལམ་ཁ་གཉིས་པ་ཞིག་ཡེ་ནས་མེད་པར་བརྟེན། དེ་གཉིས་ལ་འབྲེལ་བའང་དམ་པོ་ཞིག་ཡོད་པའང་མཁྱེན་དགོས། སྤྱིར་རྗོད་བྱེད་ཚིག་གི་དོན་མ་ཤེས་པར་བརྗོད་བྱའི་དོན་ཤེས་ཟེར་ན། དགོད་བྲོ་བའི་གཏམ་རྒྱུད་ཅིག་ལས་མ་འདས། དེ་ནི་བརྗོད་བྱའི་དོན་གང་ཡིན་པ་དེ་ནི་རྗོད་བྱེད་ཚིག་ལ་བརྟེན་ནས་གྲུབ་པའི་ཕྱིར། དཔེར་ན། ང་མི་ཡིན་ཞེས་བརྗོད་པའི་སྒྲའི་དོན་ནི་རང་ཉིད་མི་ཡིན་པར་བསྟན་པ་ཡིན་ལ། སྒྲ་དོན་མ་ཤེས་པར་སྐབས་དེའི་དོན་ཤེས་ཞེས་བརྗོད་ན། བླུན་པོའི་མུ་ཅོར་ལས་མ་འདས། ཚུལ་དེར་ལོ་ཙཱ་བ་ཆེན་པོ་ལྕེ་ཁྱི་འབྲུག་གིས། 12སྡུག་བསྔལ་འཇོམས་བྱེད་དམ་ཆོས་རིན་པོ་ཆེ། །རྟོགས་དཀའ་གསུང་རབ་རྒྱ་མཚོ་དག་ལ་གནས། །ཡི་གེ་མིང་དང་ཚིག་གི་འབྲུ་བཙུགས་ཏེ། །སྒྲ་ཡི་དར་ཕྱར་ཤེས་རབ་རླུང་གིས་བསྐྱོད། །དམ་ཆོས་ཐོབ་བྱེད་གཞན་དུ་ཐབས་མེད་དོ། །ཞེས་གསུངས་པ་ལས་མ་འདས་སོ། །
    བྱ་བྱེད་ལས་གསུམ་ནི། མི་ཞིག་གིས་ཤིང་གཅོད་པའི་བྱ་བ་བྱེད་པའི་སྐབས་སུ་དེའི་བྱ་བྱེད་ལས་གསུམ་དངོས་སུ་སྣང་སྟེ། ཤིང་གཅོད་པ་པོ་ནི་བྱེད་པ་པོ་ཡིན་ཞིང༌། ཤིང་ནི་ལས། གཅོད་པ་ནི་བྱ་བ་ཡིན་པས་དེ་གསུམ་ལ་བྱ་བྱེད་ལས་གསུམ་ཞེས་བརྗོད་དེ། མཁས་པའི་དབང་པོ་དམུ་དགེ་བསམ་གཏན་མཆོག་གིས། 13བྱ་བྱེད་ལས་གསུམ་ནི། དཔེར་ན། བཟོ་བ་ཞིག་གིས་འཕྲུལ་འཁོར་ཞིག་བཟོ་བའི་ཚེ། འཕྲུལ་འཁོར་བཟོ་བ་བྱ་བ། བཟོ་བ་ཁོ་རང་བྱེད་པ་བོ། འཕྲུལ་འཁོར་ལས་ཡིན་ཏེ། ཞེས་གསུངས་པ་དང༌། དེ་བཞིན་རྡོ་རྗེ་རྒྱལ་པོས། 14ལས་སམ་བྱ་བ་གང་ཞིག་བྱེད་རུང༌། ལས་ཀ་དེ་ལ་བྱ་བ་ཟེར་ཞིང༌། འདིར་ཚིག་སྡུད་ཀྱིས་བསྟན་པའི་བྱ་ཞེས་པ་དེ་དང་གཅིག ལས་ཀའམ་བྱ་བ་བྱེད་མཁན་དེ་ལ་བྱེད་པ་པོའམ་བྱེད་པ་ཟེར་ཞིང༌། འདིར་ཚིག་སྡུད་ཀྱིས་བསྟན་པའི་བྱེད་ཅེས་པ་དེ་དང་གཉིས། བསྒྲུབ་བྱའི་དོན་ནམ་བྱ་རྒྱུའི་ལས་ཀ་དེར་བྱ་བའི་ཡུལ་ལམ་ལས་ཟེར་ཞིང༌། འདིར་ཚིག་སྡུད་ཀྱིས་བསྟན་པའི་ལས་ཞེས་པ་དེ་དང་གསུམ་མོ། །ཞེས་གསུངས་པ་ལྟར་ལགས། དེས་ན་བྱ་བྱེད་ལས་གསུམ་གྱི་རྣམ་འགྱུར་སོ་སོར་སྣང་དུ་ཡོད་པ་ནི་བྱ་བྱེད་ཐ་དད་པའི་ལས་སུ་འཇོག སྐབས་འདིའི་བྱེད་པ་པོའམ་བྱེད་པ་ནི་བྱ་བ་ཞིག་གི་རྣམ་འགྱུར་གསལ་བར་བྱེད་པའི་ནུས་པ་འདོན་མཁན་དེ་ཡིན་ཞིང༌། དེར་གང་ཟག་ཁོ་ནས་མ་ངེས་ཏེ། རླུང་གིས་ཤིང་བཅག ཆུ་ཡིས་གྲོང་ཁྱེར་བརླགས་སོགས་མང་དུ་འབྱུང་བ་དང༌། སྐབས་འདིའི་ལས་ནི་བྱ་བའི་ཡུལ་ཡིན་མོད། ཕྱོགས་གཅིག་ནས་བོད་ཀྱི་རྣམ་དབྱེ་གཉིས་པའི་ཡུལ་ལ་འཇོག་རུང་ཡང༌། ཕྱོགས་གཅིག་ནས་མི་རུང་སྟེ། དཔེར་ན། ཁྱི་ལ་བརྡུང་ཞེས་པའི་ཁྱི་ནི་རྣམ་དབྱེ་གཉིས་པའི་ཡུལ་ཡིན་པ་གང་ཞིག་བྱ་བྱེད་ལས་གསུམ་གྱི་ལས་ཀྱང་ཡིན་མོད། ནགས་སུ་ཤིང་བཅད་ལྟ་བུའི་སྐབས་སུ། ནགས་ནི་རྣམ་དབྱེ་གཉིས་པའི་བྱ་བའི་ཡུལ་ཡིན་ཡང༌། བྱ་བྱེད་ལས་གསུམ་གྱི་ལས་མིན་ཏེ། བྱ་བྱེད་ལས་གསུམ་གྱི་ལས་ནི་ཤིང་ཡིན། དེ་ནི་གཅད་པར་བྱ་བ་ནི་ཤིང་ལས་མ་འདས། གནས་ཚུལ་འདིའི་ཐོག་ནས་རྣམ་དབྱེ་གཉིས་པའི་ཡུལ་དང་བྱ་བྱེད་ལས་གསུམ་གྱི་ལས་གཉིས་ཀྱི་ཁྱད་པར་ཇི་བཞིན་ཤེས་དགོས། དེ་ཇི་བཞིན་མ་ཤེས་པར། རྟགས་འཇུག་གི་བྱ་བའི་ཡུལ་དང༌། རྣམ་དབྱེ་གཉིས་པའི་བྱ་བའི་ཡུལ་ཞེས་སོ་སོར་བརྗོད་མོད། དོན་ལ་དེ་གཉིས་ཀྱི་ཁྱད་པར་འབྱུང་དགོས་དོན་གང་ཡིན་མ་ཤེས་ན། དེ་ལྟར་བཤད་པས་སློབ་མ་རྣམས་ཀྱིས་དེ་གཉིས་ཀྱི་ཁྱད་པར་ཤེས་མི་ནུས། དེས་ན་རྟགས་འཇུག་གི་སྐབས་ནས་བཤད་པའི་བྱ་བའི་ཡུལ་ནི་བྱ་བྱེད་ལས་གསུམ་གྱི་ལས་ཡིན་པ་དང༌། རྣམ་དབྱེ་གཉིས་པའི་སྐབས་སུ་སུ་སོགས་ལས་ཡོད་ཚད་ལ་སྦྱར་དུ་མེད་པ་ནི་སྐད་ཀྱི་གཤིས་ཀ་ཡིན། རྒྱུ་མཚན་འདི་ལ་བརྟེན་ནས་ཀུན་མཁྱེན་སི་ཏུས། 15དེ་བཞིན་དུ་བུམ་པར་ཆུ་བླུགས་ཞེས་པ་ལྟ་བུ་བུམ་པ་ལ་བྱ་བ་བླུགས་པའི་ཡུལ་ཡིན་པས་གཉིས་པའམ་ཆུ་བརྟེན་པའི་ཆ་ནས་གནས་གཞི་སྟེ་རྣམ་དབྱེ་གཉིས་གང་རུང་འཇུག་ཅིང༌། ཆུ་ནི་བླུགས་པར་བྱ་རྒྱུའི་ལས་ཉིད་ཡིན་པས་དེ་ཉིད་ཀྱི་དོན་ལ་རྣམ་དབྱེ་གཉིས་པ་ཁོ་ན་འཇུག་མོད། ཕྱི་མ་འདི་རིགས་ཀྱི་རྣམ་དབྱེ་བོད་སྐད་ལ་མེད་པ་མང་ངོ༌། །ཞེས་གསུངས་པ་ལྟར་ལགས། 
    བྱ་བྱེད་ལས་གསུམ་གྱི་རྣམ་འགྱུར་སོ་སོར་མི་སྣང་བ་ནི། བདག་འགྲོ་ཞེས་པ་ལྟ་བུ་སྟེ། བདག་ནི་འགྲོ་བ་པོ་སྟེ་བྱེད་པ་པོ་དང༌། འགྲོ་ནི་བྱ་བ། འགྲོ་བའི་ལས་ནི་བདག་ལས་མ་འདས། དེས་ན་སྐབས་འདིར་ལས་དང་བྱེད་པོ་སོ་སོར་མེད་པས་བྱ་བྱེད་ལས་གསུམ་སོ་སོར་དབྱེ་ཐབས་བྲལ། དེ་ལ་བརྟེན་ནས་དབྱངས་ཅན་གྲུབ་པའི་རྡོ་རྗེ་མཆོག་གིས། 16འགྲོ་བ་པོ་དང་འགྲོ་བར་བྱེད། །ཅེས་སོགས་བདག་དོན་ཕལ་བ་དང༌། །ཞེས་གསུངས། དེ་ཡང་དབྱངས་ཅན་གྲུབ་པའི་རྡོ་རྗེ་མཆོག་གིས་འགྲོ་ཞེས་བརྗོད་པའི་སྐབས་སུ་འགྲོ་མཁན་བྱེད་པ་པོ་ཡོད་ཀྱང༌། དེ་ཉིད་འགྲོ་བར་བྱ་བའི་རྣམ་འགྱུར་གསལ་སའི་གཞི་དེ་ཉིད་ལས་ཐ་དད་པར་མི་སྣང་བའི་དབང་གིས་བདག་དོན་ཕལ་བ་སྟེ། གཞན་མེད་པའི་བདག་ཡིན་པར་གཟིགས་ཤིང་དེ་ལ་བརྟེན་ནས་མིང་ཡང་དེ་ལྟར་བཏགས། འོན་ཀྱང་བྱ་བྱེད་ལས་གསུམ་གྱི་རྣམ་འགྱུར་གཞི་གཅིག་གི་སྟེང་དུ་གནས་ཡོད་པ་རྣམས་ལ་བྱ་བྱེད་ལས་གསུམ་གྱི་དབྱེ་བ་མི་མཛད་དེ། མཁས་པའི་དབང་པོ་དམུ་དགེ་བསམ་གཏན་མཆོག་གིས། 17བདག་གཞན་ཤེས་པ་ལ་བྱ་བྱེད་ལས་གསུམ་གྱི་ཁྱད་པར་ཤེས་དགོས། ཞེས་དང༌། མཁས་དབང་རྡོ་རྗེ་རྒྱལ་པོས། 18བྱ་བྱེད་ཐ་དད་པའི་ནང་གསེས་ཕྱེ་ན་དངོས་པོ་བདག་གཞན་དང༌། བྱ་བྱེད་ལས་གསུམ་བཅས་སུ་དབྱེ་རྒྱུ་ཡོད། ཞེས་པ་སོགས་ལ་བརྟེན་ནས་བྱ་བྱེད་ཐ་མི་དད་པའི་ལས་ཚིག་རྣམས་ལ་བྱ་བྱེད་ལས་གསུམ་གྱི་རྣམ་གཞག་མེད། དེས་ན་བྱ་བྱེད་ལས་གསུམ་གྱི་རྣམ་གཞག་བཤད་དུ་རུང་བ་ནི། བྱ་བྱེད་ཐ་དད་པའི་ལས་རྣམས་ཡིན་ཞིང༌། བྱ་བྱེད་ཐ་དད་པའི་ལས་ཀྱི་བྱ་བའི་ཡུལ་ནི་ལས་ཡིན་ལ། ལས་དེར་བྱ་བའི་རྣམ་འགྱུར་གསལ་བར་བྱེད་པའི་གཞི་དེ་དང་ཐ་དད་པའི་རྐྱེན་གྱི་ནུས་པ་དངོས་སུ་འདོན་མཁན་དེར་བྱེད་པ་ཞེས་བརྗོད་པ་དང༌། དེ་ལྟའི་ཕྱོགས་གཉིས་ཀའི་ངོས་སུ་གསལ་བའི་བྱ་བའི་རྣམ་པ་སྟེ། བྱེད་ལས་དང་བྱ་ལས་གཉིས་ལ་བྱ་བ་ཞེས་སུ་བརྗོད་པ་ཡིན། དཔེར་ན། ཤིང་གཅོད་པ་ལྟ་བུ་ལ། ཤིང་ནི་ལས་ཡིན་པ་དང༌། གཅོད་པ་པོ་ནི་བྱེད་པ་པོ་དང༌། གཅོད་བྱེད་ཀྱི་སྟ་རེ་ནི་བྱེད་པ་དང༌། གཅོད་པ་པོ་དང་གཅོད་བྱེད་ངོས་ཀྱི་རྩོལ་བའི་རྣམ་འགྱུར་བྱེད་ལས་དང༌། གཅད་བྱའི་ཤིང་གི་ངོས་སུ་སྣང་བའི་དུམ་བུར་སོང་བའི་ཆ་ནི་བྱ་ལས་ཏེ། དེ་གཉིས་ལ་བྱ་བ་ཞེས་ངོས་འཛིན་དགོས་སོ། །
    སྐུལ་ཚིག་ནི་རྟགས་ཀྱི་འཇུག་པའི་རྩ་བའི་གཞུང་ནས་དངོས་སུ་བསྟན་མེད། དེ་ཡང་ཀུན་མཁྱེན་སི་ཏུས། 19རྗེས་འཇུག་རྣམས་སྐུལ་ཚིག་ལ་འཇུག་པའི་ཚུལ་ནི། གཞུང་འདིའི་དངོས་ཤུགས་གཉི་གར་མ་བསྟན་པས་བཤད་བྱར་མ་གྱུར་མོད། འོན་ཀྱང་དེའི་རྣམ་གཞག་ཞར་ལས་རྟོགས་པར་བྱ་བའི་ཕྱིར། ཞེས་གསུངས་པ་དང༌། དབྱངས་ཅན་དགའ་བའི་བློ་གྲོས་ཀྱི་རབ་གསལ་མེ་ལོང་དུ། 20བྱེད་ལས་སུ་གཏོགས་སྐུལ་ཚིག་ནི། །མ་འོངས་པ་ཡིན་བྱ་ལས་ལ། །ཞེས་གསུངས་པ་དང༌། ཡང་དམ་པ་དེའི་གསུང་རྟགས་ཀྱི་འཇུག་པའི་དཀའ་གནད་བདག་གཞན་དང་བྱ་བྱེད་ལས་གསུམ་གྱི་ཁྱད་པར་ཞིབ་ཏུ་ཕྱེ་བ་ཞེས་པ་ལས། 21འདིའི་འདས་པ་དང་མ་འོངས་པ་གཉིས་བྱ་བའི་ལས་དང༌། ད་ལྟ་བ་དང་སྐུལ་ཚིག་གཉིས་བྱེད་པའི་ལས་སུ་གཏོགས་ལ། ཞེས་གསུངས་པ་དང༌། དེ་བཞིན་མཁས་དབང་རྡོ་རྗེ་རྒྱལ་པོས། 22ལྟོས་ཤིག་ལྟ་བུའི་སྐུལ་ཚིག་ནི་བྱེད་པ་པོ་སྐུལ་བྱེད་ཀྱི་ཚིག་ཡིན་པས་བྱེད་ལས་སུ་གཏོགས་ཤིང༌། དངོས་པོ་བདག་གཞན་གཉིས་ཀྱི་ནང་ནས་བདག་དང༌། དུས་གསུམ་གྱི་ནང་ནས་མ་འོངས་པར་གཏོགས་སོ། །ཞེས་གསུངས། དེས་ན་རྟགས་འཇུག་གི་གཞུང་དུ་སྐུལ་ཚིག་མ་བསྟན་པའི་གནད་འགག་གང་ལ་ཐུག་ཡོད་དམ། སྐུལ་ཚིག་ནི་ལས་ཡིན་ནམ་མིན་པ་སོགས་ལ་དཔྱད་ན། སྐུལ་ཚིག་ནི་རྟགས་འཇུག་ཏུ་མ་བསྟན་པའི་དོན་ནི། བདག་གཞན་དུས་གསུམ་དངོས་སུ་བསྟན་པ་ལ་བརྟེན་ནས་རྟོགས་ནུས་པའམ་རྟོགས་སླ་བར་དགོངས་པར་ཟད་དེ། སྐབས་དེར་སྐུལ་ཚིག་གི་རྣམ་འགྱུར་སྐད་གདངས་ན་ཇི་བཞིན་བཞུགས་པར་བརྟེན། དེ་ཉིད་རྟོགས་མི་ནུས་པ་ཞིག་ལ་མ་དགོངས་པར་ཟད་པའམ། ཡང་ན་རྟགས་འཇུག་གི་ཆ་ཤས་ཤིག་ཆད་པར་སྣང་སྟེ། ཡང་འཇུག་གི་རྟགས་ཀྱི་དབྱེ་བ་དང་འཇུག་ཚུལ་ཟུར་དུ་བཞུགས་པ་ཆད་པ་གཉིས་ལས་བྱུང་བར་མངོན། འདི་གཉིས་ཀྱི་གང་ཡིན་ལ་ཞིབ་ཏུ་དཔྱད་དགོས་པ་དང༌། གསུང་རབ་ཁག་ཏུ་བཞུགས་པའི་སྐུལ་ཚིག་གི་རྣམ་འགྱུར་ལ་ཡང་ཞིབ་ཏུ་ལྟ་རྟོགས་དགོས་ལ་གལ་ཆེ། སྤྱིར་བོད་ཀྱི་བརྡ་སྤྲོད་པའི་གཞུང་ཆེན་གཉིས་ལས་ཅུང་ཟད་རྙོག་དྲ་ཆེ་བ་ནི་རྟགས་ཀྱི་འཇུག་པའི་གཞུང་དང༌། དེ་ལས་ཀྱང་ལས་ཚིག་གི་རྣམ་གཞག་བཤད་པའི་སྐབས་འདི་ཉིད་ཡིན། དེའི་དོན་ནི་ལས་ཚིག་གི་རྣམ་པ་མང་བ་མ་ཟད། བཀོལ་སྤྱོད་བྱ་སྟངས་ཀྱང་ཤིན་ཏུ་མང༌། འདིའི་ཚུལ་ཚིགས་བཅད་རྐང་པ་བཞི་ལས་མ་གསུངས་པར་བརྟེན། ལས་ཚིག་བཀོལ་སྤྱོད་བྱ་སྟངས་ལ་སྔོན་དུས་སུ་གཅིག་གྱུར་མ་བྱུང་བ་དང༌། དེ་ལ་བརྟེན་ནས་གཞུང་འདིའི་དགོངས་འགྲེལ་ཐད་ལའང་གཅིག་མཐུན་མིན་པའི་འགྲེལ་སྲོལ་བྱུང༌། འོན་ཀྱང་ཀུན་མཁྱེན་སི་ཏུའི་དགོངས་འགྲེལ་གྱི་བསྟན་བཅོས་བྱུང་བའི་རྗེས་སུ་རིམ་པར་གཅིག་མཐུན་དུ་གྱུར་མོད། ད་དུང་དོན་གནད་ཁ་ཤས་ལ་འགྲེལ་སྲོལ་ཐ་དད་ཡོད་པ་དང༌། ལྷག་པར་གཞུང་ངོས་སུ་མི་གསལ་ཞིང་ལག་ལེན་དུ་མཁོ་བ་འདིའི་རིགས་ད་དུང་ཇི་བཞིན་ཐག་གཅོད་མ་ཐུབ་པར་ལུས་ཡོད་པའང་མཁྱེན་གལ་ཆེ། དེས་ན་སྐབས་འདིར་ཤེས་དགོས་པ་ནི། སྐུལ་ཚིག་ཐོབ་དང་མི་ཐོབ་པའི་ས་མཚམས་ཡིན། བྱ་བྱེད་ཐ་དད་པའི་ལས་ཚིག་ཡིན་ན་ཁྱོད་སྐུལ་ཚིག་ཐོབ་པས་ཁྱབ་སྟེ། ཁྱོད་ཀྱི་རྣམ་འགྱུར་སྐྱེད་པར་བྱེད་པའི་བྱེད་པ་པོ་ཡོད་པ་དང༌། བྱ་བྱེད་ཐ་མི་དད་པའི་ལས་ཚིག་ཡིན་ན། བྱེད་པ་པོ་དང་འབྲེལ་བའི་ལས་ཚིག་ལ་སྐུལ་ཚིག་ཐོབ་མོད། བྱེད་པ་པོ་དང་མ་འབྲེལ་བའི་ལས་ཚིག་ལ་སྐུལ་ཚིག་མི་ཐོབ་སྟེ། དཔེར་ན། ལོ་ཏོག་སྐྱེས་ཤིག་ཅེས་མི་བརྗོད་པར་ལོ་ཏོག་སྐྱེས་པར་གྱུར་ཅིག་ཅེས་དང༌། ཤིང་ལ་བལྟས་ཏེ་ཤིང་ཁྱོད་སྐོམས་ཤིག་མི་བརྗོད་པར་ཤིང་བསྐམ་པར་གྱུར་ཅིག་ཅེས་བརྗོད་པ་དང༌། དེ་བཞིན་བྱེད་པ་པོ་དང་འབྲེལ་བའི་བྱ་བྱེད་ཐ་མི་དད་པའི་ལས་ལ་སྐུལ་ཚིག་ཐོབ་པ་ནི། དཔེར་ན༑ སོང་ཞིག མདུན་དུ་བསྐྱོད་ཅིག་ཅེས་བརྗོད་པ་བཞིན་ནོ། །
    སྐུལ་ཚིག་མང་ཆེ་བ་ད་ས་གཉིས་ཀྱི་ཡང་འཇུག་ལས་གྲུབ། རྒྱུ་མཚན་འདི་ལ་བརྟེན་ནས་ཡང་འཇུག་འཇུག་རུང་གི་ལས་ཚིག་ཡིན་ན། ཁྱོད་ཀྱི་སྐུལ་ཚིག་ལ་ཡང་འཇུག་ཐོབ་པའི་ཁྱབ་པ་ལྟ་བུར་སྣང༌། རྒན་པདྨ་རྒྱལ་མཚན་མཆོག་གིས་སྐུལ་ཚིག་ལ་ཁྱད་ཆོས་བཞི་དང་གསུམ་སོགས་གསུངས་ཡོད། 23དེ་ཡང་སྐུལ་ཚིག་གི་མིང་གཞི་ཕལ་ཆེ་བ་མ་ནིང་ཡིན་པ་དང༌། དབྱངས་ལྡན་ཡིན་ན་མང་ཆེ་བའི་དབྱངས་ན་རོ་ཅན་ཡིན་པ་དང༌། ཕལ་ཆེར་ཡང་འཇུག་དགོས་པ། ཕལ་ཆེར་སྔོན་འཇུག་མེད་པ་ཞེས་གསུངས། དེ་ལ་ཁྱབ་པ་ལྟ་བུ་ཞལ་བཞེས་གནང་མེད་པ་དང༌། གནང་ཐབས་ཀྱང་མེད་མོད། རགས་ཚོད་ཀྱིས་བལྟས་ན་དེ་ལྟའི་རྣམ་འགྱུར་ཞིག་མངོན་ཐུབ་ཀྱང༌། ད་དུང་ཞིབ་ཏུ་དཔྱད་དགོས་པ་ལས་རགས་བཤད་འདི་ཙམ་གྱིས་ས་ཆོད་དཀའ་བར་སྣང༌། དེ་ཡང་མཁས་པའི་དབང་པོ་ཚེ་ཏན་ཞབས་དྲུང་མཆོག་གིས། 24མགོ་ཅན་གྱི་སྐུལ་ཚིག་ལ་སྔོན་འཇུག་མི་ཐོབ་པ་ཤུགས་ཆེ་ན་ཡང་སྐུལ་ཚིག་ཡིན་ཚད་ལ་སྔོན་འཇུག་གཏན་མི་ཐོབ་པ་ག་ལ་ཡིན་ཏེ། དཔེར་ན། སྐུད་པ་དཀྲིས་ཤིག ཞོ་དཀྲུགས་ཤིག གོམ་པ་འགོམས་ཤིག གྲོགས་དང་འགྲོགས་ཤིག མིག་གཅོར་ཅིག ལྷ་རྟེན་ལ་འཇོལ་ཅིག ཁྲིམས་ལ་གཏུགས་ཤིག སིལ་བུར་གཏོར་ཅིག ཁ་གདོངས་ཤིག གཞུ་བདུངས་ཤིག གདམས་ངག་གནོངས་ཤིག ཚད་མས་དཔོགས་ཤིག ཐུར་དུ་དཔྱོངས་ཤིག ཐང་ལ་དབྱུགས་ཤིག འོ་མ་གཞོས་ཤིག ཉེན་ཁ་ལ་གཟོབས་ཤིག ང་ལ་གཡོར་ཅིག འཕྲང་ལ་གཤོར་ཅིག ཞུ་བ་ལ་གསོན་ཅིག ཅེས་གསུངས་པ་འདིའི་ཐོག་ནས་བརྟག་ནའང་གོང་གི་ཚུལ་དེས་ས་རྒྱ་མི་ཆོད་པའི་ཚུལ་ཤེས་ནུས་སོ། །
གཉིས་པ་དེ་དག་ལ་འཇུག་ཚུལ་དཔེར་བརྗོད་དང་བཅས་རྒྱས་པར་བཤད་པ་ལ། རྩ་བ་ལས།
    ཅི་ཕྱིར་འཇུག་པར་བྱེད་ཅེ་ན། །ཕོ་ནི་འདས་དང་གཞན་བསྒྲུབ་ཕྱིར། །
    མ་ནིང་གཉིས་ཀ་ད་ལྟར་ཆེད། །མོ་ནི་བདག་དང་མ་འོངས་ཕྱིར། །
    ཤིན་ཏུ་མོ་ནི་མཉམ་ཕྱིར་རོ། །
    སྔོན་འཇུག་ཡི་གེ་ལྔ་པོ་དེ་དག་དགོས་པ་གང་གི་ཆེད་དུ་འཇུག་པར་བྱེད་ཅེས་དྲིས་ན། སྔོན་འཇུག་ཡི་གེ་ཕོ་ཡིག་བ་ནི་དགོས་པ་དུས་གསུམ་གྱི་དབང་དུ་བཏང་བའི་འདས་པ་དང༌། དངོས་པོ་བདག་གཞན་གཉིས་ལས་གཞན་བསྒྲུབ་པར་བྱ་བར་འཇུག་པ་གཉིས་ལས། དང་པོ་དུས་འདས་པ་ལ་འཇུག་པ་ནི། དཔེར་ན།
ལམ་བཀག་གོས་བཀབ་ལོགས་སུ་བཀར། །ལག་བཀན་ཁལ་བཀལ་ཤིང་སོགས་བཀས། །
གཞུ་བཀང་གོང་བཀུར་དགྲ་སོགས་བཀུག །སྨན་བཀུས་སྲོག་བཀུམས་སྤ་སོགས་བཀོང༌། །
ཤིང་བཀོག་ཐོ་བཀོད་གཡོག་ཏུ་བཀོལ། །དགྲ་བཀྱིག་འོད་བཀྱེས་ཚོང་ཟོག་བཀྲམ། །
བཅིངས་བཀྲོལ་མི་བཀྲབས་ལམ་དུ་བཀྲིས། །གདོང་བཀྲུས་གྲོགས་བཀྲོངས་ཡི་གེ་བཀླགས། །
ནོར་བརྐུས་ཚིག་བསྐངས་ཉི་མར་བསྐམས། །ཚིག་བསྐྱར་ལྷས་བསྐྱབས་ཇ་སོགས་བསྐྱམས། །
དྲིན་བསྐྱངས་རུ་བསྐྱས་དངོས་པོ་བསྐྱལ། །དགྲ་བསྐྲད་ཆུ་བསྐྱིལ་དངོས་པོ་བསྐྱིས། །
ཚོན་བསྐུས་ལན་བསྐུར་སྤྱོད་ངན་བསྐྱུངས། །ཟས་བསྐྲུས་བཟོ་བསྐྲུན་སེམས་རྒྱ་བསྐྱེད། །
ཇ་བསྐོལ་དཔོན་བསྐོས་མཐའ་ནས་བསྐོར། །གོས་བསྐོན་རྟ་བསྐྱོན་རླུང་གིས་བསྐྱོད། །
ཚོད་བགམ་ནོར་བགོས་རྐང་པས་བགོམས། །ལས་བགྱིས་མིག་བགྲད་གཏམ་སོགས་བགྲོས། །
ཆུ་བརྒལ་རྒྱན་བརྒྱན་དབྱུག་པས་བརྒྱབ། །ཀོ་བརྒྱངས་ཕྲེང་བརྒྱུས་བུ་རམ་བསྒར། །
མནའ་བསྒགས་ལམ་བསྒུགས་ལག་པས་བསྒུལ། །བཀའ་བསྒོས་ལམ་བསྒོམས་སྐད་སོགས་བསྒྱུར། །
གྱང་བསྒྱེལ་ཁྲིམས་བསྒྲགས་དགྲ་བོ་བསྒྲལ། །གྲོགས་བསྒྲིགས་བློ་བསྒྲིམས་གྲིབ་མས་བསྒྲིབས། །
མཐུན་བསྒྲིལ་ལས་བསྒྲུབས་སྙེ་མ་བསྒྲུགས། །རིགས་བསྒྲེས་དར་བསྒྲེངས་རིག་པ་བསྒྲུན། །
རྩྭ་བརྔས་དབུགས་བརྔུབས་རི་དྭགས་བརྔོན། །ས་བརྔོས་མིར་བསྔགས་དགེ་བ་བསྔོས། །
སྐྱོན་བསྔོགས་ཞབས་བཅགས་ཤིང་སོགས་བཅག །མིག་བཅར་ཚང་བཅོས་ཚད་མས་བཅལ། །
རྟ་བཅིབས་ནང་བཅུག་ཆུ་སོགས་བཅུས། །ནོར་བཅོལ་དགྲ་བཅོམ་དངོས་པོ་བརྗེས། །
ཚིག་བརྗོད་རྗེས་བསྙེགས་ལག་པས་བསྙབས། །ཞོ་བསྙལ་ས་བསྙམས་གཞན་ལ་བསྙད། །
དྭངས་བསྙུགས་སྐྱོན་བསྙུངས་གྲོགས་པོ་བསྙེན། །ཆུ་བསྙོགས་རྒྱན་བཏགས་ས་བོན་བཏབ། །
ཆུ་གཏིགས་གདན་བཏིང་མེ་ཏོག་བཏུས། །ཆང་བཏུང་གུས་བཏུད་གདུང་མ་བཏེག །
དགྲ་བཏུལ་ཕྱིར་བཏོན་སྤུ་སོགས་བཏོགས། །སྲོལ་བཏོད་ལམ་བརྟགས་རྟ་སོགས་བརྟོད། །
རྣག་བརྟོལ་ཆུ་བལྟེམས་མིག་གིས་བལྟས། །གོས་བལྟབས་མིག་བསྟན་ཁ་ཟས་བསྟབས། །
འོད་བསྟིམས་དགར་བསྟིངས་བར་ཐག་བསྟུངས། །གཞན་བསྟུན་སྨན་བསྟེན་རྐུན་མ་བདས། །
ས་བདལ་སྤོས་བདུགས་གཞུ་སོགས་བདུངས། །འབྲུ་བརྡལ་མཚོན་བརྡར་ལག་པ་བརྡབས། །
རྔ་བརྡུངས་བསྐྱར་བལྡབས་སོ་ཡིས་བལྡད། །ཁྲིམས་བསྡམས་དགྲ་བསྡིགས་དབང་དུ་བསྡུས། །
གྲངས་བསྡུར་སྨན་བསྡེབས་གོས་སོ་བསྡོགས། །གྲོགས་བསྡོངས་གྲངས་བསྡོམས་སྲོག་དང་བསྡོས། །
ཡིད་བརྣགས་རྫས་བརྣབས་གྲངས་སོགས་བསྣན། །ལས་བསྣར་དྲི་བསྣམས་དུས་ཚོད་བསྣུར། །
སྲོལ་བསྣུབས་ཐུ་བསྣོལ་གོང་འོག་བསྣོར། །ནོར་བཙལ་ཆུ་བཙགས་ཤ་སོགས་བཙབས། །
རྫས་བཙངས་ཆུ་བཙིར་སྐྱེ་ཤིང་བཙུགས། །ནང་བཙུད་མིག་བཙུམས་གོས་སོགས་བཙེམས། །
ཤ་བཙོས་གོས་བཙོངས་དགྲ་ལ་བཙོགས། །གཞུང་བརྩམས་རྡོ་བརྩིགས་གྲངས་སོགས་བརྩིས། །
ཐོག་བརྩེགས་བྲོ་བརྩེས་གནས་སུ་བརྫངས། །ཕྱེ་བརྫིས་ལྷར་བརྫུས་ཕུ་ཐུང་བརྫེས། །
མར་བཞུས་ཞལ་བཞེས་ཤིང་སོགས་བཞོགས། །འབྲི་བཞོས་ཟས་བཟས་ཞབས་ཏོག་བཟབས། །
གོས་བཟར་སྔགས་བཟླས་ལག་པས་བཟུང༌། །དགྲ་བཟུར་རྣར་བཟླུགས་སྣོད་སོགས་བཟེད། །
ལྷ་བཟོས་དགྲ་བཟློག་བྱིན་གྱིས་བརླབས། །ཆུས་བརླན་དགྲ་བརླགས་ཆུ་སྦུབས་བཤངས། །
སྣོད་བཤལ་འབྲུ་བཤར་ལུག་སོགས་བཤས། །སྡིག་བཤགས་གཏམ་བཤད་སྟོན་མོ་བཤམས། །
འདྲ་བཤིབས་མཁར་བཤིག་པགས་པ་བཤུས། །ཆུ་བཤོས་མེས་བཤུར་ལེགས་ཉེས་བཤེར། །
གཉན་བཤོར་དམག་བཤོལ་ཕར་ཚུར་བཤུགས། །རྫས་བསགས་མནོ་བསངས་སྐྱོན་སོགས་བསལ། །
དོན་བསམས་ལན་བསབས་དགྲ་བོ་བསད། །ཆས་བསར་མདའ་བསིར་དུམ་བུར་བསིལ། །
རྗེས་བསུབས་བལ་བསེད་ནད་སོགས་བསོས། །ཡོ་བསྲངས་བཟོད་བསྲན་འཕྲིན་སོགས་བསྲིངས། །
གོས་བསྲིས་ཇ་བསྲུབས་དགྲ་ལས་བསྲུངས། །རིགས་བསྲེས་མེར་བསྲེགས་ཉི་མར་བསྲོས། །
དོན་བསླབས་ནོར་བསླངས་གྲོགས་སོགས་བསླུས། །ཕྱིར་བསློགས་ངན་བསླད་འདས་པར་འཇུག །
    ཅེས་བྱ་བྱེད་ཐ་དད་པའི་འདས་ཚིག་ཉིས་བརྒྱ་སོ་དགུ་ཡོད་པ་དེ་རྣམས་ནི་བས་འཕུལ་བ་ཅན་ཡིན་ལ། དེ་བཞིན་བྱ་བྱེད་ཐ་མི་དད་པའི་འདས་ཚིག་ལ་བས་འཕུལ་བའང་ཡོད་དེ། དཔེར་ན།
    དྲན་བསྐྱུད་གྲོད་བརྒྱགས་རྟ་སོགས་བརྒྱུགས། །སྐུ་བསྙུངས་གང་བསྙུན་ཁ་བསྙོགས་པ། །
    གནས་བརྟོལ་སྐུ་བལྟམས་གདན་ལ་བསྡད། །བུ་བཙས་ངུས་བཤུམས་མགྲོན་པོ་བསླེབས། །
    སྐུ་བཞུགས་ལམ་བཞུད་གདན་ནས་བཞེངས། །   
    ཞེས་པ་རྣམས་ནི་བྱ་བྱེད་ཐ་མི་དད་པའི་འདས་ཚིག་ཡིན་ཞིང་འདི་རྣམས་ལ་སྔོན་འཇུག་ཕོ་ཡིག་བ་ཉིད་འཇུག དེ་བཞིན་དངོས་པོ་བདག་གཞན་གཉིས་ལས་གཞན་བསྒྲུབ་པར་བྱ་བ་ལ་འཇུག་པ་ནི། དཔེར་ན།    
    བཀླུབ་བྱའི་དར་གོས་བཀླག་བྱའི་ཡི་གེ་དང༌། །བཀུ་བྱའི་སྨན་དང་བཀོལ་བྱའི་བྲན་དང་གཡོག །
    བརྐུ་བྱའི་རྫས་དང་བརྐོ་བྱའི་ས་དང་རྡོ། །བརྐྱལ་བྱའི་ཆུ་དང་བརྐྱང་བྱའི་རྐང་ལག་སོགས། །
    བསྐུང་བྱའི་སྐྱོན་ནོར་བསྐུ་བྱའི་ཚོན་དང་སྣུམ། །བསྐུམ་བྱའི་རྐང་ལག་བསྐུར་བྱའི་འཕྲིན་དང་གཏམ། །
    བསྐུལ་བྱའི་ཐུགས་དང་བསྐམ་བྱའི་གྱོན་གོས་དང༌། །བསྐོ་བྱའི་དཔོན་དང་བསྐང་བྱའི་རེ་འདུན་དང༌། །
    བསྐོན་བྱའི་ཞྭ་དང་བསྐོར་བྱའི་འཁོར་ལོ་ཉིད། །བསྐོལ་བྱའི་ཇ་དང་བསྐྱི་བྱའི་དངུལ་དང་འབྲུ། །
    བསྐྱུག་བྱའི་བཟའ་བཏུང་བསྐྱུང་བྱའི་ཁེངས་པའི་སེམས། །བསྐྱུར་བྱའི་དངོས་པོ་བསྐྱེད་བྱའི་ཁང་ཁྱིམ་སོགས། །
    བསྐྱལ་བྱའི་མགྲོན་པོ་བསྐྱང་བྱའི་འབངས་དང་བུ། །བསྐྱོན་བྱའི་བུ་ཆུང་རྟ་ཕོའི་སྒལ་བར་བསྐྱོན། །
    བསྐྱབ་བྱའི་འགྲོ་བ་བསྐྱམ་བྱའི་ཇ་དང་ཆུ། །བསྐྱོར་བྱའི་ནད་པ་བསྐྱར་བྱའི་གཞུང་གི་དོན། །
    བསྐྲུན་བྱའི་ཁང་པ་བསྐྲད་བྱའི་དགྲ་དང་བགེགས། །བཀལ་བྱའི་སྐུད་པ་བཀྱིག་བྱའི་དམ་ཉམས་དགྲ། །
    བཀྲུ་བྱའི་ངོ་གདོང་བགོ་བྱའི་དར་དང་གོས། །བསྒྱང་བྱའི་དུས་ཡུན་བགྱི་བྱའི་ལས་དང་དོན། །
    བགྲང་བྱའི་གྲངས་དང་བགྲོང་བྱའི་གྲོགས་དང་དཔོན། །བགྲུ་བྱའི་ཕུབ་མ་བགྲོ་བྱའི་གཞུང་དོན་དངོས། །
    བཀྱེ་བྱའི་འོད་དང་བཀྱག་བྱའི་དངོས་པོ་གང༌། །བརྒལ་བྱའི་དགྲ་དང་བརྒྱུ་བྱའི་ཕྲེང་བ་སོགས། །
    བསྒག་བྱའི་མནའ་དང་བསྒུག་བྱའི་ལམ་གྱི་གྲོགས། །བསྒུར་བྱའི་མགོ་བོ་བསྒུལ་བྱའི་རྩིག་པ་སོགས། །
    བསྒོ་བྱའི་བཀའ་དང་བསྒོང་བྱའི་ཟན་དང་ཕྱེ། །བསྒོམ་བྱའི་ལམ་དང་བསྒྱུར་བྱའི་ཡི་གེ་སྐད། །
    བསྒྱེལ་བྱའི་ཤིང་སྡོང་བསྒྲིག་བྱའི་གྲལ་དང་གྲོགས། །བསྒྲིབ་བྱའི་ཉི་མ་བསྒྲིམ་བྱའི་བློ་དང་ཡིད། །
    བསྒྲིལ་བྱའི་མཐུན་གྲོགས་བསྒྲུན་བྱའི་བློ་དང་གྲོས། །བསྒྲུབ་བྱའི་ལས་དོན་བསྒྲེ་བྱའི་རིགས་ལ་སོགས། །
    བསྒྲེང་བྱའི་རྒྱལ་མཚན་བསྒྲོན་བྱའི་མར་མེ་དང༌། །བསྒྲག་བྱའི་བཀའ་ཁྲིམས་བསྒྲལ་བྱའི་སྡུག་བསྔལ་མཚོ། །
    བརྔ་བྱའི་ལོ་ཏོག་བརྔམ་བྱའི་ལྷ་དང་གྲོགས། །བརྔུབ་བྱའི་མཁའ་དབུགས་བརྔོ་བྱའི་སྲན་དང་ནས། །
    བརྔོན་བྱའི་རི་དྭགས་བསྔོ་བྱའི་དགེ་བ་དང༌། །བསྔོག་བྱའི་སྐྱོན་དང་བཤག་བྱའི་སྡིག་པའི་ལས། །
    བཅང་བྱའི་དོན་དང་བཤད་བྱའི་རིག་པའི་གཞུང༌། །བཅབ་བྱའི་གསང་དོན་བཅིང་བྱའི་དགྲ་དང་བགེགས། །
    བཅིབ་བྱའི་རྟ་ཕོ་བཅིར་བྱའི་མཛུབ་མོ་སོགས། །བཅུ་བྱའི་ཆུ་དང་བཅོ་བྱའི་སྐྱོན་དང་སེམས། །
    བཅོལ་བྱའི་རྒྱུ་ནོར་བཞོ་བྱའི་འོ་མ་དང༌། །བརྗོད་བྱའི་དོན་དང་བརྗེ་བྱའི་བློ་དང་ནོར། །
    བསྙིལ་བྱའི་རི་བྲག་བསྙེག་བྱའི་ལས་དང་དོན། །བསྙེན་བྱའི་བླ་མ་བསྙོག་བྱའི་ཆུ་དང་དོན། །
    བསྙག་བྱའི་བུ་ལོན་བསྙོན་བྱའི་བདེན་པའི་དོན། །བསྙབ་བྱའི་ཟས་ནོར་བསྙམ་བྱའི་ས་ཁོད་དང༌། །
    བསྙོར་བྱའི་ཕྲུ་གུ་བསྙལ་བྱའི་ཞོ་དང་བུ། །བརྟག་བྱའི་ལེགས་ཉེས་བརྟོད་བྱའི་རྟ་དང་ནོར། །
    བརྟན་བྱའི་དོན་དང་བརྟོལ་བྱའི་སྐྲངས་འབུར་སོགས། །བལྟ་བྱའི་གཟུགས་དང་བལྟམ་བྱའི་སྣོད་ལ་སོགས། །
    བལྟབ་བྱའི་གོས་དང་བསྟར་བྱའི་གྲལ་ལ་སོགས། །བསྟིམ་བྱའི་ཆུ་ཐིགས་བསྟུང་བྱའི་བར་ཐག་དང༌། །
    བསྟེན་བྱའི་བླ་མ་བསྟེར་བྱའི་ནོར་རྫས་དང༌། །བསྟད་བྱའི་སྒ་དང་བསྟན་བྱའི་ལམ་དང་གྲོས། །
    བསྟབ་བྱའི་རྫོངས་དང་བསྟུན་བྱའི་གྲོགས་དང་འཁོར། །བཏག་བྱའི་འབྲུ་རིགས་བཏུ་བྱའི་སྙེ་མ་དང༌། །
    བཏུང་བྱའི་ཇ་ཆང་བཏོག་བྱའི་ཤིང་འབྲས་སོགས། །བདར་བྱའི་བདེན་པ་བདལ་བྱའི་དངོས་དང་ཟོག །
    བདའ་བྱའི་རྐུན་མ་བདུག་བྱའི་སྤོས་ལ་སོགས། །བདུང་བྱའི་གཞུ་དང་བདམ་བྱའི་འཐུས་པའི་མི། །
    བརྡར་བྱའི་གྲི་དང་བརྡལ་བྱའི་འབྲུ་རིགས་དང༌། །བརྡུང་བྱའི་རྔ་དང་བརྡེག་བྱའི་དགྲ་ཇག་ཁྱུ། །
    བརྡབ་བྱའི་ཐལ་མོ་བལྡག་བྱའི་སྐྱོ་མ་སོགས། །བལྡད་བྱའི་ཟས་དང་བལྡབ་བྱའི་ཚིག་གི་ཕྲེང༌། །
    བལྡུད་བྱའི་ཇ་ཆང་བསྡིག་བྱའི་དགྲ་ཇག་རྐུན། །བསྡུ་བྱའི་ཚིག་དོན་བསྡུམ་བྱའི་འཁོན་དང་གྱོད། །
    བསྡུར་བྱའི་སྒྱུ་རྩལ་བསྡེབ་བྱའི་ཚིག་གི་ཕྲེང༌། །བསྡམ་བྱའི་སྒོ་གསུམ་བསྡོ་བྱའི་ལུས་དང་སྲོག །
    བསྡོག་བྱའི་ཐག་པ་བསྡོང་བྱའི་གྲོགས་དང་དཔུང༌། །བསྡོམ་བྱའི་གྲངས་ཀ་བརྡབ་བྱའི་རྐང་པ་དང༌། །
    བསྣོ་བྱའི་འཇིམ་བག་བསྣར་བྱའི་མཇུག་མ་སོགས། །བསྣུམ་བྱའི་མཚོན་དང་བསྣུབ་བྱའི་སྲོལ་ངན་ཀུན། །
    བསྣུར་བྱའི་དུས་དང་བསྣོག་བྱའི་གོང་དང་འོག །བསྣན་བྱའི་གྲངས་དང་བསྣམ་བྱའི་རལ་གྲི་དང༌། །
    བསྣོལ་བྱའི་ལག་པ་བརྩི་བྱའི་གྲངས་ཀ་ཉིད། །བཙམ་བྱའི་མཐོ་དང་བཙལ་བྱའི་བོར་བ་སོགས། །
    བཙིར་བྱའི་སྣུམ་དང་བཙེམ་བྱའི་གྱོན་ཆས་སོགས། །བརྩིག་བྱའི་སོ་ཕོག་བརྩེ་བྱའི་རྩེད་རིགས་དང༌། །
    བརྩེག་བྱའི་དཔེ་ཆ་བརྩད་བྱའི་ཁེ་དབང་དང༌། །བརྩམ་བྱའི་བསྟན་བཅོས་བསྩལ་བྱའི་གནང་སྦྱིན་སོགས། །
    བཙག་བྱའི་ཆུ་དང་བཙང་བྱའི་ཚང་རྫས་ཏེ། །བཙོང་བྱའི་ཚོང་རྫས་བཙོ་བྱའི་ལུག་གི་ཤ །
    བཟེད་བྱའི་སྣོད་དང་བརྫི་བྱའི་གྲོ་ཕྱེ་སོགས། །བརྫུ་བྱའི་ལྷ་དང་བརྫེ་བྱའི་ཕུ་ཐུང་སོགས། །
    བརྫང་བྱའི་མགྲོན་པོ་བཞོན་བྱའི་རྟ་བོང་མཛོ། །བཞར་བྱའི་སྐྲ་དང་བཞུ་བྱའི་མར་ཁུ་སོགས། །
    བཟའ་བྱའི་ཟས་དང་བཟླུམ་བྱའི་གྱོད་དང་འཁོན། །བཟླ་བྱའི་སྔགས་དང་བཟློག་བྱའི་བྱད་མའི་རིགས། །
    བརླག་བྱའི་དགྲ་དང་བརླབ་བྱའི་སྒོ་གསུམ་ཉིད། །བརླམ་བྱའི་ལུས་སེམས་བཤེར་བྱའི་བདེན་རྫུན་དོན། །
    བཤད་བྱའི་སྐྲ་གཏམ་བཤོ་བྱའི་ཆུ་དང་སྣུམ། །བཤག་བྱའི་སྡིག་པ་བཤང་བྱའི་ཆུ་སྦུབས་སོགས། །
    བཤམ་བྱའི་གཡུལ་དང་བཤོར་བྱའི་རི་དྭགས་ཚོགས། །བཤའ་བྱའི་ར་ལུག་བཤལ་བྱའི་སྣོད་ཆས་རིགས། །
    བཤིག་བྱའི་ཁང་རྙིང་བཤུ་བྱའི་པགས་པ་གོས། །བཤོལ་བྱའི་ལས་དོན་བསུམ་བྱའི་སྣོད་དང་ཁ། །
    བསམ་བྱའི་དོན་དང་བསལ་བྱའི་ཉེས་སྐྱོན་རིགས། །བསྲན་བྱའི་དཀའ་ངལ་བསྲི་བྱའི་རྒྱུ་ནོར་ཚོགས། །
    བསྲིང་བྱའི་ཚེ་དང་བསྲུང་བྱའི་དམ་ཚིག་ཚོགས། །བསྲུབ་བྱའི་ཇ་དང་བསྲེ་བྱའི་འོ་ཆུ་སོགས། །
    བསྲེག་བྱའི་བུད་ཤིང་བསྲེལ་བྱའི་རྒྱུ་དང་ནོར། །བསྲོ་བྱའི་ལུས་དང་བསྲང་བྱའི་སེམས་པ་ཉིད། །
    བསླ་བྱའི་སྐྲ་དང་བསླུ་བྱའི་གྲོགས་དང་སྤུན། །བསློག་བྱའི་ཕྱི་ནང་བསླང་བྱའི་དར་དང་ཟས། །
    བསླད་བྱའི་ཡིད་ནོར་བསླན་བྱའི་ལྷན་པ་སོགས། །བསླབ་བྱའི་ཡོན་ཏན་བསིག་བྱའི་རལ་པ་དང༌། །
    བསིལ་བྱའི་དངུལ་དང་བསེད་བྱའི་བལ་དང་སྐྱོན། །བསོ་བྱའི་ཕྲུ་གུ་བསག་བྱའི་དགེ་བའི་ཚོགས། །
    བསང་བྱའི་དྲི་མ་བསུ་བྱའི་མགྲོན་པོའི་ཚོགས། །
    གོང་གི་ལས་ཚིག་ཉིས་བརྒྱ་ཉེར་བཞི་ཡོད་པ་དེ་དག་ནི་བྱ་བྱེད་ཐ་དད་པའི་མ་འོངས་པའི་ཚིག་ཡིན་ཞིང༌། དེ་རྣམས་གཞན་བྱ་བའི་ཡུལ་གྱི་དངོས་པོར་སྦྱར་བས། བདག་གཞན་གཉིས་སུ་དབྱེ་བའི་གཞན་ཡིན་ཞིང༌། དེ་དག་ལ་རིམ་པར།
    བཀླུབ་བྱའི་དར་གོས་བཀླུབ་པར་བྱ། །བཀླག་བྱའི་ཡི་གེ་བཀླག་པར་བྱ། །
    བཀུ་བྱའི་སྨན་སོགས་བཀུ་བར་བྱ། །བཀོལ་བྱའི་བྲན་གཡོག་བཀོལ་བར་བྱ། །
    བརྐུ་བྱའི་རྫས་ནོར་བརྐུ་བར་བྱ། །བརྐོ་བྱའི་ས་རྡོ་བརྐོ་བར་བྱ། །
    བརྐྱལ་བྱའི་ཆུ་ལ་བསྐྱལ་བར་བྱ། །བརྐྱང་བྱའི་རྐང་ལག་བརྐྱང་བར་བྱ། །
    བསྐུང་བྱའི་སྐྱོན་ནོར་བསྐུང་བར་བྱ། །བསྐུ་བྱའི་ཚོན་སྣུམ་བསྐུ་བར་བྱ། །
    ཞེས་རིགས་བསྒྲེ་ནས་སྦྱར་ན། ཐོག་མ་རྣམས་བྱ་བའི་ཡུལ་གྱི་དངོས་པོ་དང༌། ཕྱི་མ་ལ་བྱ་ལས་གསལ་བྱེད་ཀྱི་ཚིག་ཏུ་འགྱུར་ཞིང༌། དེ་གཉིས་གཅིག་ཏུ་བསྡུས་ན་དངོས་པོ་བདག་གཞན་གཉིས་ལས་གཞན་ཡིན། ཀུན་མཁྱེན་སི་ཏུས། 25དེ་བཞིན་དུ་བ་ཡིག་དངོས་པོ་གཞན་བྱ་བའི་ཡུལ་དང་འབྲེལ་བའི་བྱ་བ་ཉིད་ལ་འཇུག་པ་ནི། བཀལ་བར་བྱའོ། །བཀལ་ལོ། །བཀོལ་བར་བྱ། བཀོལ་ལོ། །བཀན་པར་བྱ། བཀན་ནོ། །ཞེས་གསུངས་པ་ལྟར་སྦྱར་ན། བཀླུབ་བྱའི་དར་གོས་བཀླུབ་པར་བྱ། བཀླུབ་བོ། བཀླག་བྱའི་ཡི་གེ་བཀླག་པར་བྱ༑ བཀླག་གོ །བཀུ་བྱའི་སྨན་བཀུ་བར་བྱ། བཀུའོ། །བཀོལ་བྱའི་བྲན་གཡོག་བཀོལ་བར་བྱ། བཀོལ་ལོ། །ཞེས་བྱ་བྱེད་ཐ་དད་པའི་བྱ་ཚིག་སྟེ་མ་འོངས་པ་སྟོན་བྱེད་ཀྱི་ལས་ཚིག་ཡོངས་རྫོགས་ལ་སྦྱར་ན། བྱ་ལས་ཀྱི་རྣམ་འགྱུར་གསལ་བར་བྱེད་པ་དང༌། དེ་ཡང་སྔ་མ་རྣམས་ནི་བྱ་ལས་གསལ་བྱེད་དང༌། ཕྱི་མ་སླར་བསྡུའི་སྒྲ་ལྡན་རྣམས་ལ་བྱ་ལས་མ་འོངས་པའི་ཚིག་ཡིན་ཞེས་ཀྱང་བརྗོད་མཁན་ཡོད་མོད། དེ་ནི་ཕྱོགས་གཅིག་ནས་བཤད་ན་འགྲིག་ཀྱང་ཕྱོགས་གཞན་ཞིག་ནས་གནོད་བྱེད་འབབ་སྟེ། བྱ་ལས་ཡིན་ན་མ་འོངས་པ་ཡིན་པའི་ཁྱབ་པས་ཕྱིར། རྒྱུ་མཚན་ནི་བྱ་ལས་གསལ་བྱེད་དང༌། བྱ་ལས་མ་འོངས་པ་གསལ་བྱེད་ལྟ་བུར་འདོད་དགོས་པས་སོ། །གལ་ཏེ་བྱ་ལས་གསལ་བྱེད་ཀྱི་ཚིག་དེས་དུས་ཀྱི་དབང་དུ་བཏང་བའི་མ་འོངས་པ་གསལ་ལམ། ཡང་ན་དུས་གཞན་ཞིག་གསལ། གལ་ཏེ་དུས་གཞན་ཞིག་གསལ་བར་འགྱུར་ན། བྱ་ལས་མ་འོངས་པར་ཞལ་བཞེས་གནང་བའི་དགོངས་པ་དང་འགལ་བར་འགྱུར་བས་བསམ་དགོས། ཡང་ཁྲིད་རྒྱུན་འགའ་ཞིག་ལ་བྱ་ལས་འདས་པ་ཞེས་པའི་མིང་གིས་ཀྱང་བསྙད། དེ་ནི་དེ་ལས་ཀྱང་ཡོངས་སུ་མ་དག་པར་མངོན། དེ་ལྟར་ཡིན་པའི་དབང་དུ་བཏང་ན། བྱ་ལས་གཅིག་པུ་ལ་དུས་གསུམ་དུ་དབྱེ་དགོས་པ་ལྟ་བུར་འགྱུར་ཏེ། བཀླུབ་པར་བྱ། བཀླུབ་པར་བྱེད། བཀླུབ་བོ། །ལྟ་བུར་དབྱེ་འདོད་ཀྱིས་ཡིན་ནམ། དེ་མིན་ན་དོན་གཞན་མེད། འོན་ཀྱང་དེ་ལྟར་ཡིན་ན། དེ་དག་ནི་ཚིག་གྲོགས་ཀྱིས་བསྒྱུར་བ་ལས་གཞན་ཅི་ཡང་མིན་མོད། དེ་ལྟར་ལས་ཚིག་ཡོད་ཚད་ཚིག་གྲོགས་ཀྱིས་བསྒྱུར་ན། དུས་ཀྱི་རྣམ་པ་ཙམ་གསལ་ནུས་ཀྱང༌། ཡིག་ཚོགས་སྤྲོས་པའི་གཞིར་འགྱུར་བ་མ་ཟད། ཐོན་མའི་བརྡ་སྤྲོད་པའི་བསྟན་བཅོས་རྟགས་ཀྱི་འཇུག་པའི་གཞུང་སྤྱི་དང༌། ལྷག་པར་ལས་ཀྱི་རྣམ་གཞག་བཤད་པའི་གཞུང་འདིར་འགྱུར་བ་མ་བཏང་བར་ཡོང་ཐབས་བྲལ། དེའི་དོན་ནི་སྐབས་དེའི་ལས་ཚིག་གང་ཡིན་པ་དེའི་ནུས་མེད་དུ་བཏང་ནས་ཚིག་གྲོགས་ཀྱིས་བསྒྱུར་བས་ཕྱིར། གལ་ཏེ་དེ་ལྟར་གྲུབ་པའི་དབང་ཏུ་བཏང་ན་ལས་གང་ཡིན་ཞིག་ལ་ལས་ཚིག་གཅིག་ཁོ་ནས་འཐུས་པ་དང༌། དེར་དུས་གསུམ་དང་སྐུལ་ཚིག་ཚིག་གྲོགས་ཀྱིས་བསྒྱུར་ནས་འབྱུང་བ་ཡིན་པས། དེའི་རིགས་ནི་བོད་ཀྱི་བརྡ་སྤྲོད་པའི་གཞུང་ལུགས་ཆུད་ཟོས་སུ་གཏོང་བའི་ཐབས་ཚུལ་ལས་མི་སྣང༌། འོན་ཀྱང་ཚིག་གྲོགས་ཀྱིས་བསྒྱུར་བའི་སྐབས་ཡོད་ཀྱང༌། དེ་ནི་དོན་གཞན་ཞིག་ཡིན་ལ། ལྷག་པར་བྱ་བྱེད་ཀྱི་ལས་ལ་ཚིག་གྲོགས་ཀྱིས་བསྒྱུུར་བའི་ཡོང་མི་ནུས་ཏེ། བྱ་བའི་ཡུལ་གྱི་ངོས་སུ་ཡོད་པའི་ལས་དེ་གསལ་མི་ནུས་པས་ཕྱིར། བྱ་ལས་ཞེས་པ་ནི་དུས་ཀྱིས་བཞག་པ་མིན་པར་བྱ་བའི་ཡུལ་གྱི་དངོས་པོའི་སྟེང་དུ་གསལ་བའི་ལས་དེ་ཉིད་མཚོན་ཐུབ་མིན་གྱིས། བྱ་ལས་ནི་དུས་ཀྱི་དབང་དུ་བཏང་ན་མ་འོངས་པར་གསུང་མཁན་དང༌། ད་ལྟ་བར་གསུང་མཁན་གཉིས་སུ་ཡོད་པ་ནི། སྔོན་གྱི་བརྡ་སྤྲོད་མཁན་པོ་དག་གི་ལུགས་ཡིན་ཡང༌། ཕྱིས་སུ་ཀུན་མཁྱེན་སི་ཏུས་བྱ་ལས་མ་འོངས་པ་དང༌། བྱེད་ལས་ད་ལྟ་བར་བསྟན་པ་ནས་གཅིག་མཐུན་ལྟ་བུ་བྱུང༌། དེས་ན་གོང་གི་བཀོལ་བར་བྱ། བཀོལ་ལོ། །ཞེས་པ་དེ་གཉིས་ཀ་ཀུན་མཁྱེན་སི་ཏུས་བྱ་ལས་སུ་གསུངས་པ་དེ་ལས་སྤྲོས་པའི་འདས་དང་མ་འོངས་ཞེས་པར་བཤད་མི་དགོས་ཏེ། བྱ་ལས་ཡིན་ན་མ་འོངས་པས་ཁྱབ་པའི་ཕྱིར་རོ། །
    དེ་ལྟར་སྔོན་འཇུག་ཕོ་ཡིག་བ་ནི་བདག་གཞན་གྱི་དབྱེ་བ་འབྱེད་དུ་རུང་ཡང༌། བདག་གཞན་གྱི་ཁོངས་སུ་སྡུད་མི་ནུས་པའི་བྱ་བྱེད་ཐ་དད་པའི་འདས་ཚིག་གི་སྔོན་འཇུག་ཡིན་པ་མ་ཟད། བདག་གཞན་གཉིས་ལས་གཞན་བྱ་བའི་ཡུལ་གྱི་དངོས་པོ་དང༌། དེ་ཉིད་དང་འབྲེལ་བའི་བྱ་ལས་སོགས་སྟོན་པའི་གཞན་བསྒྲུབ་པར་བྱ་བ་ལ་འཇུག་པ་དང༌། དེ་ཉིད་མ་འོངས་པའི་ཚིག་ལས་གྲུབ་པས་བྱ་བྱེད་ཐ་དད་པའི་མ་འོངས་པའི་ཚིག་ལའང་འཇུག དེ་བཞིན་བྱ་བྱེད་ཐ་མི་དད་པའི་འདས་ཚིག་དང་མ་འོངས་པའི་ཚིག་ལའང་འཇུག་པར་འགྱུར་པའང་ཤེས་དགོས་སོ། །
    མ་ནིང་ཡི་གེ་ག་ད་གཉིས་ནི་དངོས་པོ་བདག་གཞན་གཉིས་དང་དུས་ཀྱི་དབང་དུ་བཏང་བའི་ད་ལྟ་བ་ལ་འཇུག་སྟེ། མ་ནིང་ག་ཡིག་ནི་དངོས་པོ་བདག་གཞན་གཉིས་ལ་འཇུག་པ་ནི། དཔེར་ན།
    གཅིན་སོགས་གཅི་བྱ་གཅི་བར་བྱེད། །ལག་པ་གཅུ་བྱ་གཅུ་བར་བྱེད། །
    ཁྲལ་ཡིད་གཅག་བྱ་གཅོག་པར་བྱེད། །ཤིང་སོགས་གཅད་བྱ་གཅོད་པར་བྱེད། །
    མདུན་དུ་གཅར་བྱ་གཅར་བར་བྱེད། །རྟ་སོགས་གཅུན་བྱ་གཅུན་པར་བྱེད། །
    རིན་གོང་གཏམ་བྱ་གཏམ་པར་བྱེད། །ཁྲག་སོགས་གཏར་བྱ་གཏར་བར་བྱེད། །
    ཞབས་སུ་གཏུག་བྱ་གཏུག་པར་བྱེད། །ཤ་སོགས་གཏུབ་བྱ་གཏུབ་པར་བྱེད། །
    གོས་ཀྱིས་གཏུམ་བྱ་གཏུམ་པར་བྱེད། །སེ་གོལ་གཏོག་བྱ་གཏོག་པར་བྱེད། །
    སྦྱིན་པ་གཏོང་བྱ་གཏོང་བར་བྱེད། །ལམ་སྲོལ་གཏོད་བྱ་གཏོད་པར་བྱེད། །
    དམིགས་པ་གཏད་བྱ་གཏོད་པར་བྱེད། །ཁ་མིག་གདང་བྱ་གདང་བར་བྱེད། །
    ཆུ་སོགས་གདུ་བྱ་གདུ་བར་བྱེད། །ཁབ་ཀྱིས་གཙག་བྱ་གཙག་པར་བྱེད། །
    ཤ་རུས་གཙབ་བྱ་གཙབ་པར་བྱེད། །ཤིང་གིས་གཙུབ་བྱ་གཙུབ་པར་བྱེད། །
    མཚོན་ཆས་གཙེ་བྱ་གཙེ་བར་བྱེད། །དོན་ལ་གཞིག་བྱ་གཞིག་པར་བྱེད། །
    ལྕག་གིས་གཞུ་བྱ་གཞུ་བར་བྱེད། །མགྲོན་ལ་གཟབ་བྱ་གཟབ་པར་བྱེད། །
    ཕྲག་ཏུ་གཟར་བྱ་གཟར་བར་བྱེད། །རྒྱུ་དངོས་གཟན་བྱ་གཟོན་པར་བྱེད། །
    བཅའ་དངོས་གཡར་བྱ་གཡོར་བར་བྱེད། །དར་སོགས་གཡུག་བྱ་གཡུག་པར་བྱེད། །
    ལོག་པར་གཡེམ་བྱ་གཡེམ་པར་བྱེད། །ཟས་སོགས་གཡོ་བྱ་གཡོ་བར་བྱེད། །
    གོས་སོགས་གཡོག་བྱ་གཡོག་པར་བྱེད། །དར་གྱིས་གཡབ་བྱ་གཡོབ་པར་བྱེད། །
    ཤིང་སོགས་གཤག་བྱ་གཤག་པར་བྱེད། །ཆོས་སོགས་གསུང་བྱ་གསུང་བར་བྱེད། །
    སྙན་གྱིས་གསན་བྱ་གསན་པར་བྱེད། །རྡོ་ཤིང་གསེ་བྱ་གསེ་བར་བྱེད། །
    གཏམ་སོགས་གསང་བྱ་གསང་བར་བྱེད། །དགྲ་སོགས་གསད་བྱ་གསོད་པར་བྱེད། །
    དྲིན་སོགས་གསབ་བྱ་གསོབ་པར་བྱེད། །བར་དུ་གཅིར་བྱ་གཅིར་བར་བྱེད། །
    བུ་ཚ་གཅེས་བྱ་གཅེས་པར་བྱེད། །ལས་དོན་གཉེར་བྱ་གཉེར་བར་བྱེད། །
    བྱིས་པ་གཉོར་བྱ་གཉོར་བར་བྱེད། །དྲིལ་བུ་གསིལ་བྱ་གསིལ་བར་བྱེད། །
    རྡོ་རྗེ་གསོར་བྱ་གསོར་བར་བྱེད། །འདོད་དོན་གསོལ་བྱ་གསོལ་བར་བྱེད། །
    བཅས་པ་རྣམས་ནི་སྔོན་འཇུག་མ་ནིང་ག་ཡིག་བདག་གཞན་གཉིས་ཀ་འཇུག་པའི་ཚུལ་ཡིན་ཞིང༌། དེ་དག་ལ་གཅི་བྱའི་གཅིན་པ་གཅི་བར་བྱ༑ གཅིའོ། །དོན་གྲུབ་ཀྱིས་གཅི་བར་བྱེད། གཅིའོ། །གཅུ་བྱའི་ལག་པ་གཅུ་བར་བྱ། གཅུའོ། །བཀྲ་ཤིས་ཀྱིས་གཅུ་བར་བྱེད། གཅུའོ། །ཞེས་པ་རྣམས་ཀྱིས་གཞན་བྱ་བའི་ཡུལ་གྱི་དངོས་པོ་དང༌། བྱ་ལས། བདག་བྱེད་པ་པོའི་དངོས་པོ་དང་བྱེད་པ་བཅས་རྟོགས་ནུས། མ་ནིང་ག་ཡིག་གི་འཇུག་ཡུལ་དུ་འགྱུར་བའི་བདག་སྟོན་བྱེད་ཡོད་པ་ལས་གཞན་སྟོན་བྱེད་མེད་པའི་ཕྱོགས་རེ་བ་ཡང་ཡོད་པས་དེ་དག་ཞིབ་ཏུ་རྟོགས་པར་བྱ་རྒྱུ་ནི་གལ་ཆེ། 
    མ་ནིང་ད་ཡིག་ནི་དངོས་པོ་བདག་གཞན་གཉིས་ལ་འཇུག་པ་ནི། དཔེར་ན།
    རྟ་སོགས་དཀྱུ་བྱ་དཀྱུ་བར་བྱེད། །སྐུད་པ་དཀྲི་བྱ་དཀྲི་བར་བྱེད། །
    ཕན་ཚུན་དཀྲུག་བྱ་དཀྲུག་པར་བྱེད། །གཉིད་སོགས་དཀྲོག་བྱ་དཀྲོག་པར་བྱེད། །
    སྒྲ་སྙན་དཀྲོལ་བྱ་དཀྲོལ་བར་བྱེད། །མགོ་སོགས་དཀྱོག་བྱ་དཀྱོག་པར་བྱེད། །
    གཞན་ལ་དམད་བྱ་དམོད་པར་བྱེད། །དར་སོགས་དཔྱང་བྱ་དཔྱང་བར་བྱེད། །
    རྗེས་སུ་དཔག་བྱ་དཔོག་པར་བྱེད། །བློ་ཡིས་དཔྱད་བྱ་དཔྱོད་པར་བྱེད། །
    ཅེས་པ་རྣམས་ནི་མ་ནིང་ད་ཡིག་དངོས་པོ་བདག་གཞན་གཉིས་ལ་འཇུག་པའི་སྐོར་ཡིན། 
    དེ་བཞིན་མ་ནིང་ག་ཡིག་དངོས་པོ་བདག་གཞན་གཉིས་ལས་གཞན་རྐྱང་པ་འཇུག་པ་ནི། དཔེར་ན།
    ཁྲག་སོགས་གཞིབ་བྱ་སྐྱོན་སོགས་གཞིལ་བར་བྱ། །སྣོད་དུ་གཞུག་བྱ་འཁོར་སོགས་གཞུམ་པར་བྱ། །
    ལག་ཏུ་གཞག་བྱ་ཤིང་སོགས་གཞོག་པར་བྱ། །དགྲ་སོགས་གཞོམ་བྱ་བླ་མས་གདམ་པར་བྱ། །
    གདན་སོགས་གདིང་བྱ་གྱེན་དུ་གདེག་པར་བྱ། །མིང་སོགས་གདགས་བྱ་ཁ་ཏོན་གདོན་པར་བྱ། །
    རང་ལུགས་གཟུང་བྱ་སྲོལ་སོགས་གཟུགས་པར་བྱ། །སྣོད་དུ་གཟུད་བྱ་མདའ་ལ་གཟུར་བར་བྱ། །
    ཞེས་པ་རྣམས་ནི་དངོས་པོ་གཞན་སྟོན་བྱེད་དུ་འཇུག་པ་དང༌། དེ་བཞིན་དངོས་པོ་བདག་སྟོན་བྱེད་རྐྱང་པར་འཇུག་པ་ནི། དཔེར་ན།
    གད་མོ་དགོད་བྱེད་བདེན་རྫུན་གཤེར་བར་བྱེད། །གཡུལ་སོགས་གཤོམ་བྱེད་རི་དྭགས་གཤོར་བར་བྱེད། །
    ཕྲུ་གུ་གསོ་བྱེད་བསོད་ནམས་གསོག་པར་བྱེད། །ལྐོག་ནས་གཤུང་བྱེད་བྲེ་ལ་གཤོར་བར་བྱེད། །
    ཡོ་བྱད་གསོར་བྱེད་ལ་སོགས་བདག་ལ་འཇུག །
    ཅེས་པ་ལྟར་བདག་སྟོན་པར་བྱེད་པའི་དུས་ད་ལྟ་བའི་ལས་ཚིག་ག་འཇུག་ཀྱང་གཞན་སྟོན་བྱེད་ཀྱི་མ་འོངས་པ་ལ་མི་འཇུག་པ་དང༌། དེ་ལས་ལྡོག་པའི་ཚུལ་ཡོད་པའང་འདིས་མཚོན་ནས་ཤེས་པར་བྱ་དགོས་སོ། །
    མ་ནིང་ད་ནི་དངོས་པོ་གཞན་ལ་འཇུག་པ་ནི། དཔེར་ན།
    འབྲུ་སོགས་དཀྲབ་བྱ་རྡོ་ཤིང་དགས་པར་བྱ། །དགྲ་སོགས་དགུམ་བྱ་སྣོད་གཞུ་དགང་བར་བྱ། །
    ཐོག་སོགས་དགབ་བྱ་ཁུར་བོ་དགལ་བར་བྱ། །དགྲ་སོགས་དགག་བྱ་རིགས་པས་དགག་པར་བྱ། །
    འཆར་གཞི་དགོད་བྱ་མེ་ཏོག་དགྲམ་པར་བྱ། །དོན་མདུད་དགྲོལ་བྱ་མཚོན་གྱིས་དབུག་པར་བྱ། །
    གུར་སོགས་དབུབ་བྱ་མཆོད་པ་དབུལ་བར་བྱ། །གཏན་ལ་དབབ་བྱ་སྡོམ་པ་དབོག་པར་བྱ། །
    ཞེས་པ་རྣམས་ཡིན་ཞིང་མ་ནིང་ད་ནི་དངོས་པོ་བདག་རྐྱང་པ་སྟོན་བྱེད་དུ་འཇུག་པ་ཉུང་བས་འདིར་མ་བྲིས། གོང་གསལ་དེ་རྣམས་ལ་བརྟེན་ནས་མ་ནིང་ག་ད་གཉིས་ཀྱིས་དངོས་པོ་བདག་གཞན་ཇི་ལྟར་སྟོན་ཚུལ་ཤེས་པར་བྱ་བ་གནད་དུ་ཆེ། གཞན་མ་ནིང་ག་ད་གཉིས་ནི་དངོས་པོ་བདག་གཞན་གཉིས་ལ་འཇུག་པའི་དབང་གིས་བྱ་བྱེད་ཐ་དད་པའི་དུས་མ་འོངས་པ་དང་ད་ལྟ་བ་གཉིས་ལ་འཇུག་པའང་དེ་གཉིས་དང་འབྲེལ་ནས་མཁྱེན་དགོས་སོ། །
    སྐབས་འདིར་མ་ནིང་གཉིས་ཀ་ད་ལྟར་ཆེད། །ཅེས་དངོས་པོ་བདག་ལ་འཇུག་ན་བྱ་བྱེད་ཐ་དད་པའི་དུས་ད་ལྟ་བར་འཇུག་མོད། སླར་ཡང་ད་ལྟ་ལ་འཇུག་པར་གསུངས་པའི་དོན་གང་ཞེ་ན། ཚུལ་དེར་ཀུན་མཁྱེན་སི་ཏུ་མཆོག་གིས། 26མ་ནིང་གི་སྔོན་འཇུག་གཉིས་པོ་དེ་བཤད་མ་ཐག་པའི་བདག་གཞན་གཉིས་པོ་དེར་མི་གཏོགས་པའི་དུས་ད་ལྟ་བ་ལ་འཇུག་པའི་ཚུལ་ནི། བྱེད་པ་པོ་བདག་དང་འབྲེལ་བའི་བྱེད་ཚིག་གི་དཔེར་བརྗོད་པ་དེ་རྣམས་ཉིད་ཚིག་གྲོགས་ཀྱིས་བསྒྱུར་བ་ལས་ཤེས་པར་བྱའོ། །དེའང་དཔེར་ན༑ གཅར་བར་བྱེད། གཅར་རོ། །དཀྲི་བར་བྱེད། དཀྲིའོ། །ལྟ་བུ་ད་ལྟ་བའི་སྒྲ་ཡིན་མོད་ཀྱི་གཟུང་བར་བྱ། གཟུང་ངོ༌། །དགང་བར་བྱ། དགང་ངོ༌། །ལྟ་བུ་གཞན་གྱི་སྒྲ་ལའང་དེ་དང་ཤེད་མཚུངས་ཡོད་པས་སྔར་སྟོབས་མཚུངས་ཀྱིས་བདག་གཞན་དུ་ཟླས་ཕྱེ་བའི་བདག་སྒྲའི་ཁོངས་སུ་བསྡུས་ནས་བརྗོད་ཟིན་པས་འདིར་ནི་དོན་གྱི་བདག་བྱེད་པོའི་ཚིག་ཡིན་ཡང་གཞན་གྱི་སྒྲ་ལ་དེ་དང་ཤེད་མཚུངས་སྦྱོར་རྒྱུ་མེད་པས་གོང་སྨོས་བདག་སྒྲའི་ཁོངས་སུ་སྡུད་པར་མི་འོས་པའི། གཅར་གྱིན་སྣང་ངོ༌། །གཅར་བཞིན་པ། དཀྲི་ཡིན་འདུག་གོ ༑དཀྲི་བཞིན་པའོ། །ལྟ་བུ་སྔར་སྨོས་པའི་བདག་སྒྲའི་བྱེད་ཚིག་དེ་རྣམས་ཉིད་བརྗོད་ཚུལ་ཚིག་གྲོགས་ཀྱི་ཁྱད་པར་དང་བཅས་པས་དཔེར་བརྗོད་པར་བྱའོ། །ཞེས་གསུངས། དེའི་རྒྱུ་མཚན་ནི་བྱ་བྱེད་ཐ་དད་པའི་བྱེད་ཚིག་རྣམས་དངོས་པོ་བདག་ཏུ་འཇུག་པར་བསྟན་པས། དེ་ལ་དུས་ད་ལྟ་བར་འཇུག་ཚུལ་ཟུར་དུ་བཤད་དགོས་དོན་མེད། འོན་ཀྱང་སྐབས་འདིའི་དུས་ད་ལྟ་བ་ནི་བྱ་བྱེད་ཐ་མི་དད་པའི་ལས་ཚིག་གི་དུས་ད་ལྟ་བར་བཞག་ན་བདེ་མོད། དེ་ལ་མ་ནིང་ག་ད་གཉིས་འཇུག་པ་ཤིན་ཏུ་ཉུང་བར་བརྟེན་དེར་འགྲེལ་ཐབས་མ་བྱུང༌། དེས་ན་དེའི་བྱེད་པའི་ཚིག་ལ་གྲོགས་ཀྱིས་བསྒྱུར་པའི་དུས་ད་ལྟ་བ་སྟོན་པ་རྣམས་བཞག དེ་ཉིད་དངོས་པོ་བདག་གི་ཁོངས་སུ་མི་འདུས་པའི་རྒྱུ་མཚན་ནི་དངོས་པོ་གཞན་གྱི་ཁོངས་སུ་དེ་ལ་ཁ་གཏད་མེད་པས་བདག་གི་ཁོངས་སུ་མི་འདུས་བར་བསྟན་པ་དང་ཆབས་ཅིག་ཤེད་མཚུངས་ཀྱི་རིགས་པའང་གཏན་ལ་ཕབ། ཚུལ་འདིར་རྒན་པདྨ་རྒྱལ་མཚན་མཆོག་གིས་27སྐབས་འདིའི་ཤེད་མཚུངས་ནི་ཀུན་མཁྱེན་སི་ཏུས་སྐབས་འདིའི་དོན་འགྲེལ་གནང་ཐབས་སུ་དབུ་བདེ་བའི་མཛད་པ་ཞིག་དང༌། དེས་ཀྱང་སྐབས་འདིའི་ནང་དོན་ཇི་བཞིན་འགྲེལ་མ་ཐུབ་པའི་ཚུལ་དང༌། མཁན་པོ་བརྩོན་འགྲུས་མཆོག་གིས་ཤེད་མཚུངས་ཀྱིས་རིགས་པས་བྱེད་ཚིག་གྲོགས་ཀྱིས་བསྒྱུར་བ་ལ། བྱ་ཚིག་གྲོགས་ཀྱིས་བསྒྱུར་བ་ཡོད་པས་ཀུན་མཁྱེན་སི་ཏུས་ཆད་པ་འདྲ་ཞེས་གསུངས་སྐོར་དང༌། རྒན་ཁོང་གི་ལུགས་ལ་ཤེད་མཚུངས་མི་བཞེད་པ་དང༌། སྐབས་འདིར་ད་ལྟ་བར་འཇུག་པར་བསྟན་པ་དེ་ཡང་འདས་པ་ལས་མང་བར་དགོངས་ཞེས་གསུངས། དོན་འདི་ལ་ཞིབ་འཇུག་བྱ་རྒྱུ་ནི་གལ་ཆེ། འོན་ཀྱང་རྒན་རང་གི་ལུགས་ལའང་བརྟག་པར་བྱ་བ་འདི་མེད་དམ་སྙམ། སྐབས་དེར་གོང་ནས་བྱེད་ཚིག་དང་བྱ་ཚིག་གཉིས་ལས་བྱ་ཚིག་ལ་མ་ནིང་འཇུག་པ་མང་བར་བསྟན་པ་དང༌། གཤམ་དེར་འདས་པ་ལས་ད་ལྟ་བར་མང་བ་འཇུག་པས་བཞག་ཅེས་ཁས་བླངས་ན། རྩ་ཚིག་ལ། མ་ནིང་གཉིས་ཀ་མ་འོངས་ཆེད། །ཅེས་པ་ལྟ་བུ་ཡོད་ན་འགྲེལ་བདེ་བ་ལས། ད་ལྟར་ཆེད་ཅེས་པ་དེས་ཀྱང་ཡིད་ཚིམ་པ་ཞིག་ཡོང་བར་དཀའ། དེས་ན་འདིར་ད་དུང་ཡང་མཁས་པ་རྣམས་ཀྱིས་ཞིབ་ཏུ་དཔྱད་དགོས་པ་དང༌། ཐོན་མིའི་དགོངས་པ་ཞིབ་ཏུ་བཙལ་དགོས་པར་སྣང༌། དེ་ཡང་གུས་པའི་བསམ་ཚུལ་གྱི་དབང་དུ་བཏང་ན། སྐབས་འདིའི་གཞུང་ཚིག་ལ་ཀུན་མཁྱེན་སི་ཏུས། མ་ནིང་མཚན་མེད་ཅེས་ཀྱང་བྱ། །ཞེས་དང༌། མོ་ནི་བདག་ད་མ་འོངས་ཕྱིར། །ཞེས་གཞུང་ཚིག་གི་ནོར་སྐྱོན་སེལ་བ་བཞིན། སྐབས་འདིར་ཡང་དེ་འདྲའི་ཡིག་ནོར་སེལ་རྒྱུ་མེད་དམ་སྙམ། མ་ནིང་གཉིས་ཀ་དེ་ལྟའི་ཆེད། །ལྟ་བུ་ཡིན་པའི་དབང་དུ་བཏང་ན་འགྲེལ་བདེའོ། །འོན་ཀྱང་ཐོན་མིའི་གཞུང་ཚིག་ནི་རང་དགར་བཅོས་སུ་རུང་བ་ཞིག་མིན་པར་མ་ཟད། རང་ཉིད་ལ་མཚོན་ན་གཞུང་ཚིག་ལ་འགྱུར་བ་བཏང་བ་དང་གཏོང་མཁན་རྣམས་ལ་མི་མོས་མཁན་ཞིག་ཡིན་པས། འདི་ལ་འགྱུར་བ་གཏོང་རྒྱུའི་འདོད་པ་རྩ་བ་ནས་མེད། འོན་ཀྱང་རིགས་བསྒྲེ་ལྟ་བུའི་རིགས་པ་བཏང་བ་དེ་ཡང༌། བློ་གསར་རྣམས་ཀྱིས་གཞུང་དོན་ཕྱོགས་ཡོངས་ནས་དཔྱད་བདེ་བའི་ཆེད་དུ་བཀོད་པ་ལས་གཞན་གང་ཡང་མིན། ཕྱོགས་གཞན་ཞིག་ནས་བལྟས་ན་ད་དུང་ཐོན་མིའི་དགོངས་པ་ཇི་བཞིན་མ་རྟོགས་པ་མང་བས་ཞིབ་ཏུ་དཔྱད་དགོས་པར་སྣང་ངོ༌། །
    སྔོན་འཇུག་མོ་འ་ཡིག་དངོས་པོ་བདག་གཞན་གཉིས་ལས་བདག་དང༌། དགོས་པ་དུས་གསུམ་ལས་ད་ལྟ་བ་དང་མ་འོངས་པ་བཅས་སུ་འཇུག་པ་ལས། དངོས་པོ་བདག་ལ་འཇུག་པ་ནི། དཔེར་ན།
    སྐུད་པར་འཁེལ་བྱེད་ཁུར་པོ་འཁུར་བར་བྱེད། །ཐག་པས་འཁྱིག་བྱེད་བཅའ་དངོས་འཁྱེར་བར་བྱེད། །
    བྲོ་སོགས་འཁྲབ་བྱེད་སློབ་ཚན་འཁྲིད་པར་བྱེད། །ལུས་སོགས་འཁྲུད་བྱེད་རོལ་མོ་འཁྲོལ་བར་བྱེད། །
    ཕྱེ་རྩམ་འགམ་བྱེད་རྡོ་ཤིང་འགས་པར་བྱེད། །དགྲ་སོགས་འགུམས་བྱེད་གཞུ་སྣོད་འགེངས་པར་བྱེད། །
    ཁང་པ་འགེབས་བྱེད་ཁུར་པོ་འགེལ་བར་བྱེད། །རྩ་རྒོལ་འགོག་བྱེད་འཆར་གཞི་འགོད་པར་བྱེད། །
    རྐང་པས་འགོམ་བྱེད་འོད་སོགས་འགྱེད་པར་བྱེད། །གྱེན་དུ་འགྱོགས་བྱེད་མེ་ཏོག་འགྲེམ་པར་བྱེད། །
    གཞུང་དོན་འགྲེལ་བྱེད་མདུད་པ་འགྲོལ་བར་བྱེད། །ལས་ལ་འབད་བྱེད་ལག་ཏུ་འཆང་བར་བྱེད། །
    ཆོས་སོགས་འཆད་བྱེད་ཉེས་པ་འཆབ་པར་བྱེད། །བྲོ་གར་འཆམ་བྱེད་ཁྲིམས་རུས་འཆའ་བར་བྱེད། །
    ཞགས་པས་འཆིང་བྱེད་རྟ་ལ་འཆིབ་པར་བྱེད། །བར་དུ་འཆིར་བྱེད་ཆུ་སོགས་འཆུ་བར་བྱེད། །
    རྒྱུ་སྐྱོན་འཆོལ་བྱེད་ལྐོག་ནས་འཇབ་པར་བྱེད། །ཚད་སོགས་འཇལ་བྱེད་ཁྲག་སོགས་འཇིབ་པར་བྱེད། །
    དྲི་སྐྱོན་འཇིལ་བྱེད་ལག་པ་འཇུ་བར་བྱེད། །སྣོད་དུ་འཇུག་བྱེད་དམ་པོར་འཇུམ་པར་བྱེད། །
    ཉེས་ཅན་འཇུར་བྱེད་འོ་མ་འཇོ་བར་བྱེད། །ཤིང་ལག་འཇོག་བྱེད་ཇ་སོགས་འཇོང་བར་བྱེད། །
    དགྲ་སོགས་འཇོམས་བྱེད་ཐགས་ཕྱེ་འཐག་པར་བྱེད། །དགྲ་ལ་འཐབ་བྱེད་ལག་པས་འཐམ་པར་བྱེད། །
    སྙེ་མ་འཐུ་བྱེད་ཇ་ཆང་འཐུང་བར་བྱེད། །ཐག་པ་འཐེན་བྱེད་སྤུ་སོགས་འཐོག་པར་བྱེད། །
    ཆོས་གོས་འདྲུབ་བྱེད་འཐུས་མི་འདེམས་པར་བྱེད། །གདན་སོགས་འདིང་བྱེད་གུས་པས་འདུད་པར་བྱེད། །
    གྱེན་དུ་འདེག་བྱེད་ས་བོན་འདེབས་པར་བྱེད། །མིང་དང་འདོགས་བྱེད་ཁ་ཏོན་འདོན་པར་བྱེད། །
    གདམ་ངག་འདོམས་བྱེད་སྐྱོན་སོགས་འདོར་བར་བྱེད། །གོས་སོགས་འདྲ་བྱེད་སྡེར་མོས་འདྲད་པར་བྱེད། །
    སྐད་ཆ་འདྲི་བྱེད་ནོར་གྱིས་འབྲིད་པར་བྱེད། །ས་ཁུང་འདྲུ་བྱེད་འཁོར་ལོ་འདྲུད་པར་བྱེད། །
    ཕྱོགས་གཅིག་འདྲིལ་བྱེད་ལམ་སྣ་འདྲེན་པར་བྱེད། །ཕྱི་རུ་འཕུད་བྱེད་ལག་པས་འཕུར་བར་བྱེད། །
    མདའ་སོགས་འཕེན་བྱེད་ཆུ་སོགས་འབོ་བར་བྱེད། །རྡུལ་སོགས་འཕྱག་བྱེད་དར་སོགས་འཕྱར་བར་བྱེད། །
    རྐང་ལག་འཕྱིད་བྱེད་གྲངས་སོགས་འཕྲི་བར་བྱེད། །སེན་མོས་འཕྲུག་བྱེད་ནོར་སོགས་འཕྲོག་པར་བྱེད། །
    རྩྭ་སོགས་འབལ་བྱེད་མཚོན་གྱིས་འབིགས་པར་བྱེད། །གུར་སོགས་འབུབས་བྱེད་ལས་ལ་འབུང་བར་བྱེད། །
    གླིང་བུ་འབུད་བྱེད་མཆོད་པ་འབུལ་བར་བྱེད། །བཀའ་ལུང་འབེབས་བྱེད་སྡོམ་པ་འབོག་པར་བྱེད། །
    མིང་ནས་འབོད་བྱེད་རི་མོ་འབྱིད་པར་བྱེད། །དབུགས་སོགས་འབྱིན་བྱེད་ཚོན་གྱིས་འབྱུག་པར་བྱེད། །
    སྒོ་སོགས་འབྱེད་བྱེད་སྣོད་དུ་འབྱོ་བར་བྱེད། །སོར་མོས་འབྲད་བྱེད་ལྕག་གིས་འབྲབ་པར་བྱེད། །
    ཡི་གེ་འབྲི་བྱེད་མཚང་ནས་འབྲུ་བར་བྱེད། །ས་སོགས་འབྲུད་བྱེད་སྐྲ་སོགས་འབྲེག་པར་བྱེད། །
    བཅག་པ་འཚབ་བྱེད་མཐོ་སོགས་འཚམ་པར་བྱེད། །ཕྱག་སོགས་འཚལ་བྱེད་སྣུམ་སོགས་འཚིར་བར་བྱེད། །
    གོས་སོགས་འཚེམ་བྱེད་ཕྱུགས་ཟོག་འཚོ་བར་བྱེད། །ནོར་སོགས་འཚོང་བྱེད་ཤ་སོགས་འཚོད་པར་བྱེད། །
    བོར་བ་འཚོལ་བྱེད་དགྲ་ལ་འཛིང་བར་བྱེད། །ལག་པས་འཛིན་བྱེད་ཤིང་སོགས་འཛུགས་པར་བྱེད། །
    སྣོད་དུ་འཛུད་བྱེད་མདའ་ལ་འཛུར་བར་བྱེད། །སྣོད་སོགས་འཛེད་བྱེད་ནད་ལ་འཛེམ་པར་བྱེད། །
    ལྕེ་ཡིས་འབྱོག་བྱེད་རྡོ་དངུལ་འཚོག་པར་བྱེད། །
    དེ་རྣམས་ནི་དངོས་པོ་བདག་གཞན་གཉིས་ལས་བདག་ལ་འཇུག ལས་ཚིག་རང་ཉིད་བྱ་བྱེད་ཐ་དད་པའི་དུས་ད་ལྟ་བ་ཡིན་པས་དེར་ཡང་འཇུག་པ་ཞར་དུ་རྟོགས་དགོས། 
སྔོན་འཇུག་གི་མོ་འ་ཡིག་ནི་དགོས་པ་དུས་གསུམ་ལས་ད་ལྟ་བ་དང་མ་འོངས་པ་གཉིས་ལ་འཇུག སྐབས་འདིར་ཀུན་མཁྱེན་སི་ཏུ་མཆོག་གིས། 28སྔོན་འཇུག་མོ་འ་ཡིག་སྔར་བཤད་པའི་བདག་གཞན་གྱི་དབྱེ་བས་མ་བསྡུས་པའི་དུས་ད་ལྟ་བ་ལ་འཇུག་པ་ནི། མ་ནིང་གི་འཇུག་པའི་སྐབས་སུ་བཤད་པ་ལྟར་སྨོས་མ་ཐག་པའི་བྱ་བྱེད་ཐ་དད་པ་དང་མི་དད་པ་གཉི་གའི་བྱེད་ཚིག་རྣམས་ལ་ཚིག་གིས་བསྒྱུར་བ། འཁལ་བཞིན་པ། འཁལ་གྱིན་སྣང༌། འཁུར་བཞིན་པ། འཁུར་གྱིན་སྣང༌། འཁྱུད་བཞིན་པ། འཁྱུད་གྱིན་འདུག་སོགས་དང༌། འཁར་བཞིན་པ། འཁར་གྱིན་འདུག འཁུན་བཞིན་པ། འཁུན་གྱིན་འདུག འཁོད་བཞིན་པ། འཁོད་གྱིན་སྣང༌། སོགས་སྔ་མ་བཞིན་རྒྱས་པར་སྦྱར་ནས་རྟོགས་པར་བྱའོ། །ཞེས་གསུངས་པ་ལྟར་ཡིན་ཞིང༌། དེ་ལས་བྱ་བྱེད་ཐ་དད་པའི་བྱེད་ཚིག་ཚིག་གྲོགས་ཀྱིས་སྒྱུར་ཚུལ་གོང་ནས་མ་ནིང་གི་སྐབས་སུ་བཤད་ཟིན་པ་བཞིན་དང༌། སླར་ཡང་གོང་གི་བྱེད་ཚིག་རྣམས་ཚིག་གྲོགས་ཀྱིས་བསྒྱུར་བ་དེ་དག་བདག་གི་ཁོངས་སུ་མི་འདུས་པའི་ཚུལ་གྱི་དོགས་གཅོད་ཟིན་པ་ལྟར་ལགས། དེས་ན་དངོས་པོ་བདག་ལ་མི་འཇུག་པའི་དུས་ད་ལྟ་བ་ནི། བྱ་བྱེད་ཐ་མི་དད་པའི་བྱེད་ཚིག་རྣམས་ཡིན། དེ་བཞིན་མ་འོངས་པ་ལའང་འཇུག་པ་ནི། ཀུན་མཁྱེན་སི་ཏུ་མཆོག་གིས། 29སྔོན་འཇུག་གི་མོ་འ་ཡིག་སྔར་བཤད་པའི་བདག་གཞན་གྱི་དབྱེ་བས་མ་བསྡུས་པའི་དུས་མ་འོངས་པ་ལ་འཇུག་པ་ནི། རང་གིས་ངང་གི་འབྱུང་བ་ལྟ་བུ་བྱེད་པ་གཞན་མེད་པ་དང་རགས་པར་བྱ་བྱེད་ཐ་དད་དུ་མི་སྣང་བའི་འབྱུང་འགྱུར་གྱི་ཚིག་རྣམས་ཏེ། ཞེས་གསུངས། དེས་ན་མོ་འ་ཡིག་ནི་བྱ་བྱེད་ཐ་མི་དད་པའི་ད་ལྟ་བ་དང་མ་འོངས་པ་གཉིས་ལ་འཇུག་པ་ནི། དཔེར་ན།
    རྐང་ལག་འཁུམ་བྱ་འཁུམ་པར་བྱེད། །གདན་ལ་འཁོད་བྱ་འཁོད་པར་བྱེད། །
    ལག་པ་འཁོབ་བྱ་འཁོབ་པར་བྱེད། །འཁོར་ལོ་འཁོར་བྱ་འཁོར་བར་བྱེད། །
    ཡུལ་གཞན་འཁྱར་བྱ་འཁྱར་བར་བྱེད། །ཆུ་སོགས་འཁྱིལ་བྱ་འཁྱིལ་བར་བྱེད། །
    མི་ཚེ་འཁྱོལ་བྱ་འཁྱོལ་བར་བྱེད། །སྤྲིན་སོགས་འཁྲིགས་བྱ་འཁྲིགས་པར་བྱེད། །
    གྲངས་སོགས་འཁྲུགས་བྱ་འཁྲུགས་པར་བྱེད། །དམག་སོགས་འཁྲུག་བྱ་འཁྲུག་པར་བྱེད། །
    སེམས་སོགས་འཁྲུལ་བྱ་འཁྲུལ་བར་བྱེད། །དུས་ཡུན་འགོར་བྱ་འགོར་བར་བྱེད། །
    དྲེགས་པས་འགྱིང་བྱ་འགྱིང་བར་བྱེད། །གཞན་དུ་འགྱུར་བྱ་འགྱུར་བར་བྱེད། །
    ས་ལ་འགྱེལ་བྱ་འགྱེལ་བར་བྱེད། །སྔར་བྱས་འགྱོད་བྱ་འགྱོད་པར་བྱེད། །
    སེམས་ཀྱིས་འགྲན་བྱ་འགྲན་པར་བྱེད། །དགྲ་དང་འགྲས་བྱ་འགྲས་པར་བྱེད། །
    ཁ་མཆུ་འགྲིག་བྱ་འགྲིག་པར་བྱེད། །ཚད་ལས་འགྲིབ་བྱ་འགྲིབ་པར་བྱེད། །
    གྲུ་གུ་འགྲིལ་བྱ་འགྲིལ་བར་བྱེད། །བྱ་བ་འགྲུབ་བྱ་འགྲུབ་པར་བྱེད། །
    གྱེན་དུ་འགྲེང་བྱ་འགྲེང་བར་བྱེད། །རྐང་པ་འགྲེད་བྱ་འགྲེད་པར་བྱེད། །
    ཕན་ཚུན་འཆམས་བྱ་འཆམས་པར་བྱེད། །ཚུལ་ཁྲིམས་འཆལ་བྱ་འཆལ་བར་བྱེད། །
    སྐེད་པ་འཆུས་བྱ་འཆུས་པར་བྱེད། །ཡིད་ལ་འཇགས་བྱ་འཇགས་པར་བྱེད། །
    དགྲ་ལ་འཇིགས་བྱ་འཇིགས་པར་བྱེད། །རྣ་བར་འཇེབས་བྱ་འཇེབས་པར་བྱེད། །
    གྱོན་ཆས་འཇོལ་བྱ་འཇོལ་བར་བྱེད། །དོན་ལ་འཐད་བྱ་འཐད་པར་བྱེད། །
    དྲི་སོགས་འཐུལ་བྱ་འཐུལ་བར་བྱེད། །དོན་གྱིས་འཐུས་བྱ་འཐུས་པར་བྱེད། །
    རྐང་པ་འཐེང་བྱ་འཐེང་བར་བྱེད། །མགོ་སོགས་འཐོམ་བྱ་འཐོམ་པར་བྱེད། །
    འབྲུ་སོགས་འཐོར་བྱ་འཐོར་བར་བྱེད། །སྐྲག་སྟེ་འདར་བྱ་འདར་བར་བྱེད། །
    ཤོག་བུར་འདལ་བྱ་འདལ་བར་བྱེད། །དོན་སོགས་འདོད་བྱ་འདོད་པར་བྱེད། །
    གྲོགས་སོགས་འདྲིས་བྱ་འདྲིས་པར་བྱེད། །རྐང་པ་འདྲེད་བྱ་འདྲེད་པར་བྱེད། །
    གྲངས་ཀྱིས་འདང་བྱ་འདང་བར་བྱེད། །ཕྱོགས་སུ་འཕྱན་བྱ་འཕྱན་པར་བྱེད། །
    ཁྱད་དུ་འཕགས་བྱ་འཕགས་པར་བྱེད། །གྱེན་དུ་འཕར་བྱ་འཕར་བར་བྱེད། །
    གོང་དུ་འཕེལ་བྱ་འཕེལ་བར་བྱེད། །རླབས་སོགས་འཕྱུར་བྱ་འཕྱུར་བར་བྱེད། །
    སེམས་ཀྱིས་འཕྲེང་བྱ་འཕྲེང་བར་བྱེད། །ལུག་སོགས་འབའ་བྱ་འབའ་བར་བྱེད། །
    མེ་སོགས་འབར་བྱ་འབར་བར་བྱེད། །ངོས་ནས་འབུར་བྱ་འབུར་བར་བྱེད། །
    འདབ་མ་འབུས་བྱ་འབུས་པར་བྱེད། །ཕན་ཚུན་འབྱར་བྱ་འབྱར་བར་བྱེད། །
    ལག་ཏུ་འབྱོར་བྱ་འབྱོར་བར་བྱེད། །གཞན་ལ་འབྲེལ་བྱ་འབྲེལ་བར་བྱེད། །
    བློ་ལ་འཚམ་བྱ་འཚམ་པར་བྱེད། །ཆུ་སོགས་འཛར་བྱ་འཛར་བར་བྱེད། །
    ཞལ་སོགས་འཛུམ་བྱ་འཛུམ་པར་བྱེད། །གོ་བ་འཛོལ་བྱ་འཛོལ་བར་བྱེད། །
    ཡིད་སོགས་འཁང་བྱ་འཁང་བར་བྱེད། །དགྲ་ལ་འཁུ་བྱ་འཁུ་བར་བྱེད། །
    མར་སོགས་འཁེང་བྱ་འཁེང་བར་བྱེད། །གཏན་དུ་འཁེལ་བྱ་འཁེལ་བར་བྱེད། །
    ཆུ་སོགས་འཁོལ་བྱ་འཁོལ་བར་བྱེད། །ནམ་དུས་འཁྱག་བྱ་འཁྱག་པར་བྱེད། །
    ཡུལ་དུ་འཁྱམ་བྱ་འཁྱམ་པར་བྱེད། །གློག་སོགས་འཁྱུག་བྱ་འཁྱུག་པར་བྱེད། །
    སྐེ་སོགས་འཁྱོག་བྱ་འཁྱོག་པར་བྱེད། །ལས་སོགས་འཁྱོང་བྱ་འཁྱོང་བར་བྱེད། །
    ཆུ་སོགས་འཁྱོམ་བྱ་འཁྱོམ་པར་བྱེད། །ཁོག་པ་འཁྲུ་བྱ་འཁྲུ་བར་བྱེད། །
    སྐུ་སོགས་འཁྲུང་བྱ་འཁྲུང་བར་བྱེད། །དུས་ཡུན་འགྱང་བྱ་འགྱང་བར་བྱེད། །
    ནད་སོགས་འགོ་བྱ་འགོ་བར་བྱེད། །ཁྲིམས་ལས་འགོང་བྱ་འགོང་བར་བྱེད། །
    ཉམས་ཀྱིས་འགྱིང་བྱ་འགྱིང་བར་བྱེད། །རྟོག་པ་འགྱུ་བྱ་འགྱུ་བར་བྱེད། །
    ཕོ་བ་འགྲང་བྱ་འགྲང་བར་བྱེད། །གཞན་ཡུལ་འགྲིམ་བྱ་འགྲིམ་པར་བྱེད། །
    རིགས་སོགས་འགྲེ་བྱ་འགྲེ་བར་བྱེད། །ལམ་དུ་འགྲོ་བྱ་འགྲོ་བར་བྱེད། །
    དཀར་ཡོལ་འཆག་བྱ་འཆག་པར་བྱེད། །ཐག་པ་འཆད་བྱ་འཆད་པར་བྱེད། །
    ཡིད་དུ་འཆར་བྱ་འཆར་བར་བྱེད། །བྱ་བ་འཆུག་བྱ་འཆུག་པར་བྱེད། །
    རྟ་སོགས་འཆུན་བྱ་འཆུན་པར་བྱེད། །ཁས་སོགས་འཆེ་བྱ་འཆེ་བར་བྱེད། །
    རྒྱང་དུ་མཆོང་བྱ་མཆོང་བར་བྱེད། །ཚིག་སོགས་འཆོར་བྱ་འཆོར་བར་བྱེད། །
    རྐང་ལག་འཇའ་བྱ་འཇའ་བར་བྱེད། །ཡུལ་སོགས་འཇིག་བྱ་འཇིག་པར་བྱེད། །
    ཕོ་བས་འཇུ་བྱ་འཇུ་བར་བྱེད། །ཆུ་སོགས་འཐག་བྱ་འཐག་པར་བྱེད། །
    སྤྲིན་སོགས་འཐིབ་བྱ་འཐིབ་པར་བྱེད། །ནང་ནས་འཐོན་བྱ་འཐོན་པར་བྱེད། །
    གོ་གནས་འཐོབ་བྱ་འཐོབ་པར་བྱེད། །དྲི་མ་འདག་བྱ་འདག་པར་བྱེད། །
    མྱ་ངན་འདའ་བྱ་འདའ་བར་བྱེད། །ཚོགས་སུ་འདུ་བྱ་འདུ་བར་བྱེད། །
    གདན་ལ་འདུག་བྱ་འདུག་པར་བྱེད། །རྩོད་གཞི་འདུམ་བྱ་འདུམ་པར་བྱེད། །
    གནས་སུ་འདོང་བྱ་འདོང་བར་བྱེད། །རྟ་སོགས་འདྲོག་བྱ་འདྲོག་པར་བྱེད། །
    གོ་དོན་འཕིག་བྱ་འཕིག་པར་བྱེད། །གཡུལ་དུ་འཕམ་བྱ་འཕམ་པར་བྱེད། །
    རྐྱེན་གྱིས་འཕུང་བྱ་འཕུང་བར་བྱེད། །དོ་ཟླར་འཕེར་བྱ་འཕེར་བར་བྱེད། །
    གནས་ནས་འཕོ་བྱ་འཕོ་བར་བྱེད། །རྡོ་སོགས་འཕོག་བྱ་འཕོག་པར་བྱེད། །
    གཞན་ལ་འཕྱ་བྱ་འཕྱ་བར་བྱེད། །ཐུར་དུ་འཕྱང་བྱ་འཕྱང་བར་བྱེད། །
    དུས་ཀྱིས་འཕྱི་བྱ་འཕྱི་བར་བྱེད། །སྐྲ་སོགས་འཕྱིང་བྱ་འཕྱིང་བར་བྱེད། །
    རླབས་སོགས་འཕྱོ་བྱ་འཕྱོ་བར་བྱེད། །གྲོགས་སོགས་འཕྲད་བྱ་འཕྲད་པར་བྱེད། །
    འོད་སོགས་འཕྲོ་བྱ་འཕྲོ་བར་བྱེད། །དྲི་མས་འབག་བྱ་འབག་པར་བྱེད། །
    ཆར་སོགས་འབབ་བྱ་འབབ་པར་བྱེད། །ནང་ནས་འབུད་བྱ་འབུད་པར་བྱེད། །
    ཅ་ལག་འབོར་བྱ་འབོར་བར་བྱེད། །སྡིག་སྒྲུབ་འབྱང་བྱ་འབྱང་བར་བྱེད། །
    ཆུ་རུ་འབྱིང་བྱ་འབྱིང་བར་བྱེད། །རྐང་པ་འབྱིད་བྱ་འབྱིད་པར་བྱེད། །
    རྒྱུ་ལས་འབྱུང་བྱ་འབྱུང་བར་བྱེད། །ལམ་སོགས་འབྱོང་བྱ་འབྱོང་བར་བྱེད། །
    གྲོགས་སོགས་འབྱོན་བྱ་འབྱོན་པར་བྱེད། །རྗེས་སུ་འབྲང་བྱ་འབྲང་བར་བྱེད། །
    གྲོགས་སོགས་འབྲལ་བྱ་འབྲལ་བར་བྱེད། །ཆུ་སོགས་འབྲི་བྱ་འབྲི་བར་བྱེད། །
    ཆུ་ཀླུང་འབྲུབ་བྱ་འབྲུབ་པར་བྱེད། །གཞན་དུ་འབྲོ་བྱ་འབྲོས་པར་བྱེད། །
    མེ་ཡིས་འཚིག་བྱ་འཚིག་པར་བྱེད། །རླུང་སོགས་འཚུབ་བྱ་འཚུབ་པར་བྱེད། །
    ངོམས་པའི་འཚེང་བྱ་འཚེང་བར་བྱེད། །གྲལ་དུ་འཚང་བྱ་འཚང་བར་བྱེད། །
    རིང་དུ་འཚོ་བྱ་འཚོ་བར་བྱེད། །མཉམ་དུ་འཚོག་བྱ་འཚོག་པར་བྱེད། །
    གྱོན་ཆས་འཛད་བྱ་འཛད་པར་བྱེད། །སྐྲ་སོགས་འཛིང་བྱ་འཛིང་བར་བྱེད། །
    གྲོགས་དང་འགྲོགས་བྱ་འགྲོགས་པར་བྱེད། །ཡིད་དུ་འཁུམས་བྱ་འཁུམས་པར་བྱེད། །
    སེམས་ལ་འཁོན་བྱ་འཁོན་པར་བྱེད། །ནད་རིམས་འབྲམས་བྱ་འབྲམས་པར་བྱེད། །
    ལམ་ལ་འགྲུལ་བྱ་འགྲུལ་བར་བྱེད། །རྨ་སོགས་འདྲུབས་བྱ་འདྲུབས་པར་བྱེད། །
    སྐད་སོགས་འཛེར་བྱ་འཛེར་བར་བྱེད། །འཇིགས་ནས་འཁམ་བྱ་འཁམ་པར་བྱེད། །
    ཡུལ་ལ་འཁྲ་བྱ་འཁྲ་བར་བྱེད། །བློ་ནི་འཁྲི་བྱ་འཁྲི་བར་བྱེད། །
    དོན་སོགས་འཕྱུག་བྱ་འཕྱུག་པར་བྱེད། །ལྟོ་བས་འཕྱེ་བྱ་འཕྱེ་བར་བྱེད། །
    ཆུ་ཡིས་འབང་བྱ་འབང་བར་བྱེད། །འདབ་མ་འབྱེ་བྱ་འབྱེ་བར་བྱེད། །
    གྲངས་སོགས་འཚེམ་བྱ་འཚེམ་པར་བྱེད། །
   འདི་དག་ནི་སྔོན་འཇུག་མོ་འ་ཡིག་འཇུག་པའི་བྱ་བྱེད་ཐ་མི་དད་པའི་ལས་ཚིག་གི་དུས་ད་ལྟ་བ་དང་མ་འོངས་པ་གཉིས་ཡིན་ཞིང༌། ད་དུང་ཕྱོགས་གཅིག་ལ་འཇུག་པ་དང་མི་འཇུག་པའང་ཡོད་པས་དེ་དག་གཞུང་སོ་སོར་ངེས་པར་བྱ་དགོས། ཀུན་མཁྱེན་སི་ཏུའི་དགོངས་པ་གཞིར་བཞག་ན་བྱ་བྱེད་ཐ་དད་པའི་བྱེད་པ་ཚིག་གྲོགས་ཀྱིས་བསྒྱུར་བ་རྣམས་ཀྱང་སྐབས་འདིའི་ད་ལྟ་བར་བཞག་པ་དང༌། མ་འོངས་པའི་སྐབས་སུ་བྱ་བྱེད་ཐ་མི་དད་པའི་བྱ་ཚིག་ལས་མ་གསུངས་མོད། གཞུང་དོན་ལ་བརྟག་སྐབས་བྱ་བྱེད་ཐ་དད་པའི་བྱ་ཚིག་ལ་འཇུག་པའང་མཆིས་པས་དེས་ཀྱང་གྲོགས་ཀྱིས་བསྒྱུར་ན་སྐབས་འདིའི་དོན་ལ་འཇུག་དགོས་པར་སྣང༌། འོན་ཀྱང་རྩ་བའི་གཞུང་དུ་དངོས་པོ་གཞན་ལ་འཇུག་པར་མ་བཤད་པ་ནི། བདག་ལས་ཉུང་བར་དགོངས་པར་ཟད། དེ་ལྟར་སྔོན་འཇུག་གི་མོ་འ་ཡིག་གི་འཇུག་ཡུལ་རྟོགས་པར་བྱ་བ་གནད་དུ་ཆེའོ། །
སྔོན་འཇུག་གི་ཤིན་ཏུ་མོ་མ་ཡིག་ནི་དངོས་པོ་བདག་གཞན་དང༌། དགོས་པ་དུས་གསུམ་བཅས་ལ་མཉམ་པར་འཇུག་པའི་ཚུལ་ནི། དཔེར་ན།
    ཕོ་ཉ་མངག་བྱ་མངག་བྱེད་ཁ་སང་མངགས། །རྟེན་ལ་མཇལ་བྱ་མཇལ་བྱེད་དེ་སྔོན་མཇལ། །
    ཀོ་བ་མཉེ་བྱ་མཉེད་བྱེད་རབ་ཏུ་མཉེས། །བསམ་བློས་མནོ་བྱ་མནོ་བྱེད་མནོས་ནས་འགོར། །
    སྣེ་མོ་མཐུད་བྱ་མཐུད་བྱེད་དེ་སྔོན་མཐུད། །ལས་སོགས་མཛད་བྱ་མཛད་བྱེད་རིང་ནས་མཛད། །
   རྣམས་ནི་བྱ་བྱེད་ཐ་དད་པའི་ལས་ཚིག་ཡིན་པས་དངོས་པོ་བདག་གཉིས་དང་དགོས་པ་དུས་གསུམ་བཅས་ལ་གོང་བཞིན་སྦྱར་ནས་བརྟག་ན་མཁྱེན་པར་འགྱུར་བ་དང༌། དེ་བྱ་བྱེད་ཐ་མི་དད་པའི་ལས་ལའང་འཇུག་སྟེ། དཔེར་ན།
    དོན་ལ་མཁས་བྱ་མཁས་བྱེད་རབ་ཏུ་མཁས། །ཆོས་རྣམས་མཁྱེན་བྱ་མཁྱེན་བྱེད་ངང་གིས་མཁྱེན། །
    ཡིད་སོགས་མགུ་བྱ་མགུ་བྱེད་རིང་ནས་མགུ། །དགོངས་པར་མངའ་བྱ་མངའ་བྱེད་ཐམས་ཅད་མངའ། །
    དངོས་སུ་མངོན་བྱ་མངོན་བྱེད་རིང་ནས་མངོན། །སྐྱབས་སུ་མཆི་བྱ་མཆི་བྱེད་ཚེ་སྔོན་མཆིས། །
    མེ་སོགས་མཆེད་བྱ་མཆེད་བྱེད་ཕྱོགས་སུ་མཆེད། །མིག་གིས་མཐོང་བྱ་མཐོང་བྱེད་ཡང་དག་མཐོང༌། །
    ཚབ་ཀྱིས་མཚོན་བྱ་མཚོན་བྱེད་ཇི་བཞིན་མཚོན། །རྒྱན་གྱིས་མཛེས་བྱ་མཛེས་བྱེད་མངོན་པར་མཛེས། །
    དངོས་པོ་མཚུངས་བྱ་མཚུངས་བྱེད་ངེས་པར་མཚུངས། །ཕན་ཚུན་མཛའ་བྱ་མཛའ་བྱེད་རིང་ནས་མཛའ། །
   ཞེས་པ་རྣམས་ནི་བྱ་བྱེད་ཐ་མི་དད་པའི་དུས་གསུམ་ལ་ཁྱབ་མཉམ་དུ་འཇུག་པ་འདི་དག་གི་དོན་གྱིས། སྔོན་འཇུག་ཤིན་ཏུ་མོ་མ་ཡིག་ནི་ཀུན་ལ་མཉམ་པར་འཇུག་པ་གཞུང་གིས་བསྟན། འདི་དག་གིས་མཚོན་ནས་སྔོན་འཇུག་ཤིན་ཏུ་མོ་མ་ཡིག་གི་འཇུག་ཚུལ་ཤེས་པར་བྱའོ། །
   དེས་ན་གོང་ནས་བཤད་པའི་ཕོ་ནི་འདས་པ་གཞན་བསྒྲུབ་ཕྱིར། །ཞེས་སོགས་ཀྱི་དོན་ཞིབ་ཏུ་བཀྲལ་ཟིན། དེ་དག་ལས་དངོས་པོ་བདག་གཞན་གཉིས་ཀྱི་གཞན་གྱི་སྔོན་འཇུག་གཙོ་བོ་ཕོ་ཡིག་བ་དང༌། དངོས་པོ་བདག་གི་སྔོན་འཇུག་གཙོ་བོ་མོ་ཡིག་འ་དང༌། དངོས་པོ་བདག་གཞན་གཉིས་ལ་ཁྱབ་མཉམ་ཙམ་དུ་འཇུག་པའི་སྔོན་འཇུག་ནི་མ་ནིང་ག་ད་གཉིས་དང༌། བྱ་བྱེད་ཐ་མི་དད་པའི་བྱ་བྱེད་ཀྱི་ཚིག་ལ་ཁྱབ་མཉམ་དུ་འཇུག་པ་སྔོན་འཇུག་གི་མོ་འ་ཡིག་ཡིན་པ་དང༌། དངོས་པོ་བདག་གཞན་གཉིས་དང༌། བྱ་བྱེད་འདས་པ་བཅས་ལ་ཁྱབ་མཉམ་དུ་འཇུག་པའི་སྔོན་འཇུག་ནི་ཤིན་ཏུ་མོ་མ་ཡིག་ཡིན་པ་བཅས་ཞིབ་ཏུ་རྟོགས་པར་བྱ་དགོས་པ་དང༌། དོན་དེ་ཉིད་རྟོགས་ན་ཀུན་མཁྱེན་སི་ཏུའི་དགོངས་པ་ཇི་བཞིན་ལོན་པ་ཡིན་པས་ཚུལ་འདིར་འབད་དགོས་པ་ཤིན་ཏུ་གལ་ཆེ། ད་དུང་རྐྱང་འདོགས་བརྩེགས་གསུམ་ལས་གྲུབ་པའི་ལས་ཚིག་སྔོན་འཇུག་མེད་པ་མང་དུ་སྣང་བ་དེ་དག་རྗེས་འཇུག་གིས་སྐབས་སུ་ཞིབ་ཏུ་བཤད་པར་འགྱུར་བས་དེ་བལྟ་བར་འཚལ། འོན་ཀྱང་དགོས་པ་དུས་གསུམ་དང་བྱ་བྱེད་ཀྱི་རྣམ་འགྱུར་སྟོན་པའི་ནུས་པ་གཙོ་བོ་སྔོན་འཇུག་ལ་ཡོད་པའི་ཚུལ་ངེས་དགོས་ཏེ། ཀུན་མཁྱེན་སི་ཏུ་མཆོག་གིས། 30དེས་ན་གཙོ་བོ་སྔོན་འཇུག་གི་ནུས་པ་དང་སྦྱར་ནས་རྗེས་འཇུག་རྣམས་ཀྱིས་ཀྱང་ཅི་རིགས་པར་བདག་གཞན་དང་དུས་གསུམ་གྱི་དོན་རྣམས་དེ་དང་མཚུངས་པར་སྟོན་པར་འགྱུར་བ་ཡིན་གྱི་སྐབས་འགའ་ཞིག་མ་གཏོགས་པར་རྗེས་འཇུག་གི་ནུས་པ་གཙོ་ཆེ་བས་ནི་མ་ཡིན་ནོ། །ཞེས་པ་ཤེས་པར་བྱ་བའི་གནད་དམ་པའོ། །ཞེས་གསུངས་པ་ལྟར་རོ། །
ཟུར་མཆན།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་ངོས་༤༤པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་ངོས་༤༨ནས་༤༩པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་ངོས་༨༧ ནས་༨༨ པར་གསལ།
དཔལ་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༧ ན་གསལ།
གླེང་བརྗོད་ཆེན་མོ་འཛམ་གླིང་རྒྱན་གཅིག་དང་ཞ་རྣམ་ལྷན་སྡེབ། འཇམ་དཔལ་རབ་བརྟན་གྱིས་༢༠༠༠ ལོར་པར་སྐྲུན་ཞུས་པའི་ཤོག་ངོས་༦༣ པར་གསལ།
གླེང་བརྗོད་ཆེན་མོ་འཛམ་གླིང་རྒྱན་གཅིག་དང་ཞ་རྣམ་ལྷན་སྡེབ། འཇམ་དཔལ་རབ་བརྟན་གྱིས་༢༠༠༠ ལོར་པར་སྐྲུན་ཞུས་པའི་ཤོག་ངོས་༦༥ པར་གསལ།
མཚོ་སྔོན་མི་རིགས་དཔེ་སྐྲུན་ཁང་གི་པར་མ། པྲ་ཏིའི་སུམ་རྟགས་ཀྱི་ཤོག་གྲངས་༨༨ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་ངོས་༡༧༡ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༡༥༨ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༥༩ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༡༦༡ ངོས་སུ་གསལ།
བོད་ལྗོངས་མི་རིགས་དཔེ་སྐྲུན་ཁང་གི་༡༩༨༨ ལོའི་པར་མའི་གནས་བརྒྱད་རྩ་འགྲེལ་གྱི་ཤོག་ངོས་༡༠ པར་གསལ།
མཚོ་སྔོན་མི་རིགས་དཔེ་སྐྲུན་ཁང་གི་བློ་གསལ་འཇུག་ངོགས་༢༠༠༥ པར་མའི་ཤོག་ངོས་༧༧ པར་གསལ།
རྡོ་རྗེ་རྒྱལ་པོའི་གསུང་རྩོམ་ཕྱོགས་བསྒྲིགས་ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་༡༩༩༢ ལོའི་པར་མའི་ཤོག་ངོས་༢༢༥ དང་༢༢༦ བར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༦༤ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༣༨༤ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གི་བློ་གསལ་འཇུག་ངོགས་༢༠༠༥ པར་མའི་ཤོག་ངོས་༧༧ པར་གསལ།
རྡོ་རྗེ་རྒྱལ་པོའི་གསུང་རྩོམ་ཕྱོགས་བསྒྲིགས་ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་༡༩༩༢ ལོའི་པར་མའི་ཤོག་ངོས་༢༢༤ པར་གསལ།   
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༣༡ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༢༡༨ པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧པར་མའི་ཤོག་ངོས་༢༠༩ པར་གསལ།
རྡོ་རྗེ་རྒྱལ་པོའི་གསུང་རྩོམ་ཕྱོགས་བསྒྲིགས་ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་༡༩༩༢ ལོའི་པར་མའི་ཤོག་ངོས་༢༢༩ བར་གསལ།
གླེང་བརྗོད་ཆེན་མོ་འཛམ་གླིང་རྒྱན་གཅིག་ཅེས་པ་༢༠༠༠ ལོར་འཇམ་དཔལ་རབ་བརྟན་གྱིས་པར་བའི་ཤོག་ངོས་༡༠༠ སུ་གསལ།
ཐོན་མིའི་ཞལ་ལུང་མཚོ་སྔོན་མི་རིགས་དཔེ་སྐྲུན་ཁང་གི་༡༩༨༥ ལོའི་པར་མའི་ཤོག་ངོས་༢༦༤སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༨༡ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༨༨ ནས༡༨༩ ངོས་སུ་གསལ།
གླེང་བརྗོད་ཆེན་མོ་འཛམ་གླིང་རྒྱན་གཅིག་ཅེས་པ་༢༠༠༠ ལོར་འཇམ་དཔལ་རབ་བརྟན་གྱིས་དཔར་བའི་ཤོག་ངོས་༡༡༤ ནས་༡༡༧ དུ་གསལ།
 དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༩༥ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༩༦ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༢༤ ངོས་སུ་གསལ།

རྗེས་འཇུག་ཡི་གེ་བཤད་པ།
    གསུམ་པ། རྗེས་འཇུག་ཡི་གེ་བཤད་པ་ལ། རྗེས་འཇུག་ཡི་གེ་ངོས་བཟུང་བ། རྗེས་འཇུག་ཡི་གེའི་རྟགས་ཀྱི་དབྱེ་བ་བཤད་པ། རྗེས་འཇུག་ཡི་གེའི་རྟགས་ཀྱི་འཇུག་པ་བཤད་པ་བཅས་ལས། དང་པོ། རྗེས་འཇུག་ཡི་གེ་ངོས་བཟུང་བ་ནི། རྩ་བ་ལས།
    སྡེ་པ་ཕྱེད་དང་བརྒྱད་པོ་ཡི། །དང་པོ་གསུམ་པ་བཞི་པ་ལ། །
    མས་གཉིས་དྲུག་པའི་གསུམ་པ་དང༌། །བདུན་པ་ལས་ནི་ཤ་མ་གཏོགས། །
    རྗེས་འཇུག་ཡི་གེ་བཅུ་ཡིན། །
    ཞེས་གསུངས་པའི་དོན་ནི། གསལ་བྱེད་ཡི་གེ་རྣམས་ནི་སྡེ་པ་ཕྱེད་དང་བཅས་པའི་བརྒྱད་དུ་གནས་པ་སྟེ། ཀ་ཁ་ག་ང༌། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། ཙ་ཚ་ཛ་ཝ། ཞ་ཟ་འ་ཡ། ར་ལ་ཤ་ས། ཧ་ཨ། སྐབས་འདིའི་ཧ་སྡེ་ནི་ཕྱེད་ཡིན་ཏེ། ཡིག་འབྲུ་གཉིས་ལས་མེད་པ་དང༌། གཞན་རྣམས་ལ་ཡིག་འབྲུ་བཞི་བཞི་ཡོད། དེ་དག་ལས་སྡེ་པ་དང་པོ་དང་གསུམ་པ། བཞི་པ་བཅས་ཀྱི་མས་གཉིས་ཏེ་མཐའ་མའི་ཡི་གེ་གཉིས་པོ་རྣམས་ཏེ། ག་ང༌། ད་ན། བ་མ་རྣམས་དང༌། དེའི་ཐོག་ལ་སྡེ་པ་དྲུག་པའི་གསུམ་པ་ནི་འ་དང༌། སྡེ་པ་བདུན་པའི་ཤ་མ་ཡིན་པའི་ཡི་གེ་གཞན་གསུམ་སྟེ། ར་ལ་ས་བཅས་ཕྱོགས་གཅིག་ཏུ་སྡོམ་ན། ག་ང་ད་ན་བ་མ་འ་ར་ལ་ས་བཅས་ཡི་གེ་བཅུ་ཡོད་པ་རྣམས་ནི་མིང་གཞིའི་རྗེས་སུ་འཇུག་པས་ན་རྗེས་འཇུག་ཅེས་བརྗོད་པ་དང༌། གྲངས་ལ་བཅུས་ངེས་པས་རྗེས་སུ་འཇུག་པའི་ཡི་གེ་བཅུ་ཡིན་ནོ། །
གཉིས་པ། རྗེས་འཇུག་ཡི་གེའི་རྟགས་ཀྱི་དབྱེ་བ་བཤད་པ་ནི། 
རྩ་བ་ལས།
    དེའི། །གསུམ་ལྔ་བཅུ་དང་བདུན་བརྒྱད་དང༌། །གཅིག་གཉིས་བཞི་དྲུག་དགུ་གྲངས་བཞིན། །
    གསུམ་གཉིས་ལྔ་ཡི་སྡེ་ཚན་གྱིས། །ཕོ་མོ་མ་ནིང་གསུམ་དུ་དབྱེ། །
    ཞེས་གསུངས་པའི་དོན་ནི། གོང་ནས་བསྟན་པའི་རྗེས་སུ་འཇུག་པའི་ཡི་གེ་བཅུ་ཡོད་པ་དེའི་གསུམ་པ་དང་ལྔ་པ། བཅུ་པ་རྣམས་དང༌། དེ་བཞིན་བདུན་པ། བརྒྱད་པ་གཉིས་དང༌། དང་པོ། གཉིས་པ། བཞི་པ། དྲུག་པ། དགུ་པ་བཅས་རྣམས་ནི་རིམ་བཞིན། ཡིག་འབྲུ་གསུམ་དང༌། གཉིས། ལྔ་བཅས་དུམ་བུ་གསུམ་དུ་འདུས་པའི་སྡེ་ཚན་གྱིས་ཕོ་མོ་མ་ནིང་གསུམ་དུ་དབྱེ་བར་བྱ་ཞེས་པའི་དོན་ཡིན་ལ༌། དེས་ན་རྗེས་འཇུག་བཅུའི་གསུམ་པ། ལྔ་པ། བཅུ་པ་རྣམས་ནི་ད་བ་ས་གསུམ་ཡིན་ཞིང་དེ་རྣམས་ཕོར་འདོད། དེ་བཞིན་དེའི་བདུན་པ་དང་བརྒྱད་པ་གཉིས་ནི། འ་ར་གཉིས་ཡིན་པས་དེ་གཉིས་ནི་མོ་རུ་བཞག་པ་དང༌། དང་པོ། གཉིས་པ། བཞི་པ། དྲུག་པ། དགུ་པ་རྣམས་ནི་རིམ་བཞིན། ག་ང་ན་མ་ལ་བཅས་ལྔ་ནི་མ་ནིང་དུ་བཞག དེ་ལྟར་རྟགས་གསུམ་གྱི་དབྱེ་བ་མཛད། སྐབས་འདིར་ཞ་ལུ་ལོ་ཆེན་གྱིས། 1དེ་ཡང་ད་བ་ས་གསུམ་ནི་རྗེས་འཇུག་གི་ཕོ་ཡིག་དང༌། འ་དང་ར་གཉིས་ནི་མོ་ཡིག་དང༌། ག་ང་ན་མ་ལ་རྣམས་མ་ནིང་དུ་ཤེས་པར་བྱས་ནས། ཞེས་གསུངས་པ་དང༌། དེ་དང་མཐུན་པར་ལྕང་སྐྱ་རོལ་རྡོར་གྱིས་ཀྱང་བཞེད། སྤྱིར་རྗེས་འཇུག་རྟགས་ཀྱི་དབྱེ་བ་བཤད་པའི་སྐབས་སུ་གངས་རིའི་ཁྲོད་ཀྱི་མཁས་པ་ཕལ་མོ་ཆེར་འདོད་ཚུལ་མི་འདྲ་བ་རེ་ཡོད་མོད། དེ་དག་རྣམས་ཀྱི་ནང་ནས་བརྡ་སྤྲོད་སུམ་རྟགས་ཀྱི་གཞུང་གི་འགྲེལ་པའམ། ཐོན་མིའི་དགོངས་པ་བཀྲལ་སྔ་ཤོས་ནི་ཆོས་རྗེ་མཆོག་ཡིན་པས། འདི་ཉིད་རྗེས་འཇུག་གི་རྟགས་ཀྱི་དབྱེ་བ་བཤད་པ་རྣམས་ཀྱི་སྔ་ཤོས་སུ་བརྩི་ཆོག
དེ་ཡང་དབུས་པ་བློ་གསལ། ཞ་ལུ་ལོ་ཆེན། ལྕང་སྐྱ་རོལ་རྡོར། དཔའ་བོ་གཙུག་ཕྲེང་སོགས་ཀྱི་ནང་གསེས་རྟགས་ཀྱི་དབྱེ་བ་བཞེད་ཚུལ་མཐུན་མིན་གང་ལྟར་ཡང༌། སྤྱིའི་རྟགས་ཀྱི་དབྱེ་བ་ཆོས་རྗེ་མཆོག་གི་གཞུང་བཞིན་2ཕྱེ་བ་དང༌། དེ་ཡང་ལོ་ཆེན་ནམ་མཁའ་བཟང་པོ། རྣམ་གླིང་པཎ་ཆེན་དཀོན་མཆོག་ཆོས་གྲགས། སུམ་པ་མཁན་པོ་ཡེ་ཤེས་དཔལ་འབྱོར་རྣམས་ཀྱིས། 3ཕོ་ལ་ས་བ་ག་ད། མོ་ལ་ར་ལ་ང་ན་མ། མ་ནིང་ལ་འ་ཡིག་བཅས་སུ་དབྱེ་བ་མཛད་པ་དང༌། ཀུན་མཁྱེན་བསོད་ནམས་སེང་གེ་མཆོག་གིས། 4རྗེས་འཇུག་བཅུ་ལ་གསུམ་དུ་དབྱེ་བའི་ཕོ་ནི་ག་ད་བ་ས་བཞིའོ། །མོ་ནི་ང་ན་མ་ར་ལ་ལྔའོ། །མ་ནིང་ནི་འའོ། །ཞེས་གསུངས་པ་རྩ་བའི་ཆ་ནས་གོང་གི་ལོ་ཆེན་ནམ་བཟང་སོགས་ཀྱི་ལུགས་དང་མཐུན། པཎ་ཆེན་ཤཱཀ་མཆོག་གིས།5 ཕོ་ལ་སྐྱེས་བུ་རབ་འབྲིང་གསུམ། །ས་དང་བ་དང་ད་རྣམས་ཏེ། །སྒྲ་ཡིས་དྲག་ཞན་དབང་གིས་ཕྱེ། །མོ་ལའང་མོ་དང་ཤིན་ཏུ་མོ། །ལ་དང་འ་ལ་རིམ་བཞིན་འདོད། །མ་ནིང་འགྱུར་དང་མཚན་གཉིས་དང༌། །མཚན་མེད་པ་དང་གསུམ་དུ་བཤད། །ག་ང་ན་མ་ར་ལྔ་པོ། །ཞེས་གསུངས། དེ་བཞིན་མཁྱེན་གཏེར་རྗེས་བཟུང་པྲ་ཏིའི་དགེ་བཤེས་ཆེན་མོས།6 ས་བ་ད་གསུམ་ཕོ་ཡིན་ཏེ། །ག་ང་ན་མ་ལ་དང་ར། །དྲུག་པོ་མོ་ཡི་ཡི་གེ་དྲན། །འ་ཡི་ཡི་གེ་མ་ནིང་ངོ༌། །ཞེས་གསུངས། ཀུན་མཁྱེན་སི་ཏུས།7 དེ་ལ་ཕོ་ནི་ག་ད་བ་ས་བཞིའོ། །མོ་ནི་ང་མ་འ་གསུམ་མོ། །མ་ནིང་ན་ར་ལ་གསུམ་མོ། །ཞེས་གསུངས། ཀུན་མཁྱེན་སི་ཏུའི་རྗེས་སུ་བྱོན་པའི་མཁས་པ་རྣམས་ཀྱིས་རྗེས་འཇུག་རྟགས་ཀྱི་དབྱེ་བ་བཤད་པ་རྣམས་འདི་དང༌། པྲ་ཏིའི་གསུང་གཉིས་ལ་བསྟུན་ནས་བཤད་པ་ལས་གཞན་དམིགས་བསལ་རྟགས་ཀྱི་དབྱེ་བ་གསར་དུ་བཤད་པ་ལྟ་བུ་མི་སྣང༌། ད་དུང་མཁས་པ་དུ་མའི་བཞེད་ཚུལ་མི་མཐུན་པ་ཅི་རིགས་སྣང་ཡང་འདིར་བཀོད་མེད། གནས་ཚུལ་འདི་ལ་བརྟེན་ནས་གངས་རིའི་ཁྲོད་ཀྱི་བརྡ་སྤྲོད་སྨྲ་བའི་དབང་པོ་རྣམས་ཀྱིས་རྗེས་འཇུག་རྟགས་ཀྱི་དབྱེ་བའི་ཐད་བཞེད་པ་ཐ་དད་དུ་སོང་བའི་རྐྱེན་རྩ་ནི། ཐོན་མིའི་གཞུང་དུ་དབྱེ་བ་ཚིག་ཟིན་དུ་མེད་པ་ལ་བརྟེན་ནས་བྱུང་བ་ཡིན་ནོ། །
སྐབས་འདིའི་རྟགས་ཀྱི་དབྱེ་སྒོའི་ཐད་ཞ་ལུ་ལོ་ཆེན་གྱིས། 8དེ་ལྟར་གསུམ་ཡོད་པའི་ཕོ་ཡིག་རྣམས་སྒྲ་གདངས་དྲག་པོའི་ཚུལ་དང༌། མོ་ཡིག་རྣམས་ཞན་པའི་ཚུལ་དང༌། མ་ནིང་རྣམས་བར་མའི་ཚུལ་ཏེ། དེ་ལྟར་དྲག་ཞན་བར་མ་རྣམ་པ་གསུམ་དུ་འཇུག་གོ །ཞེས་གསུངས་པ་དེས། རྗེས་འཇུག་ཡི་གེ་དེ་དག་ལ་དྲག་ཞན་གྱི་ཁྱད་པར་ཡོད་པའི་རྣམ་འགྱུར་ཙམ་བསྟན་པ་ལས། དེ་དག་རྐྱང་པ་བཀླགས་པས་ཡིན་ནམ། མིང་གཞི་དང་སྦྱར་ནས་བཀླགས་པའི་གདངས་གང་ཡིན་གྱི་ཁྱད་པར་མ་ཕྱེ་ནའང༌། སྐབས་འདིར་བཤད་པར་བྱ་བ་རྗེས་འཇུག་ཡིན་པས། མིང་གཞི་དང་འཕྲད་པའི་སྒྲ་གང་ཡིན་པ་དེར་འཇོག་རྒྱུ་ལས་མ་འདས། ཚུལ་དེ་ཡང་ཀུན་མཁྱེན་བསོད་ནམས་སེང་གེ་མཆོག་གིས། 9མིང་གཞིའི་གདངས་ལས་རང་གི་གདངས་ཆེས་གསལ་བ་དང༌། དེ་ལས་ཞན་པ་དང༌། དེ་དང་འཚམས་པར་འདོན་པར་བྱའོ། །ཞེས་གསུངས་པ་དེས་ཀྱང་རྟོགས་པར་ནུས། དེ་དང་མཚུངས་པར་མཁྱེན་གཏེར་རྗེས་བཟུང་པྲ་ཏི་དགེ་བཤེས་ཆེན་མོས་རྩ་གཞུང་བཤད་སྦྱོར་ལས། 10ཕོ་གསུམ་མོ་གཉིས་མ་ནིང་གསུམ། །རིམ་བཞིན་འདོན་ཚེ་སྐད་ཀྱི་གདངས། །དྲག་ཞན་བར་མ་གསུམ་དུ་འཇུག །ཅེས་རྩ་བ་དང་མཉམ་སྦྲགས་ཀྱིས་བསྟན་པ་དང༌། གཞུང་གོང་འདི་དག་ལ་བལྟས་ན་ནང་འཕྲད་ཀྱིས་འཇོག་པ་བདེ་བར་མངོན། དེ་ལྟར་མ་བཞག་ན་ཅུང་དཀའ་བར་སྣང་སྟེ། ཡི་གེ་རེ་རེ་གདངས་ཡིན་ན་མིང་གཞི་དང་ཁྱད་པར་མེད་པ་དང༌། མིང་གཞི་དང་སྦྱར་ནས་བཀླགས་པའི་གདངས་ལྟ་བུར་བཞག་ན་སྔོན་འཇུག་དང་ཁྱད་པར་མེད་པར་འགྱུར་བ་དང༌། ནང་འཕྲད་ཀྱིས་བཞག་ན་ཤིན་ཏུ་བདེ་སྟེ། དེ་དག་སོ་སོར་རྟགས་ཀྱི་དབྱེ་སྒོ་རེ་སྣང་བའི་ཕྱིར། སྐབས་འདིར་ཀུན་མཁྱེན་སི་ཏུ་མཆོག་གིས། 11འཇུག་ཚུལ་གྱི་སྒོ་ནས་དབྱེ་བ་དེ་རྣམས་རིམ་པ་བཞིན་དུ་ཕོ་གསུམ་མིང་གཞིའི་ཡི་གེ་གང་ལ་ཞུགས་ཀྱང་བརྗོད་པའི་སྒྲ་གདངས་དྲག་པར་འགྱུར་བས་དྲག་པར་འཇུག་པ་དང༌། དེ་བཞིན་དུ་མོ་གཉིས་ཞན་པར་འཇུག་པ་དང༌། མ་ནིང་གསུམ་བར་མ་སྟེ་རན་པར་འཇུག་པ་ཡིན་ནོ། །ཞེས་གསུངས་པ་དེས་ཇེ་གསལ་དུ་བཏང་ཡོད་དེ། མིང་གཞིའི་ཡི་གེ་དང་ཞུགས་པའི་གདངས་ལ་བཞག་པས་སོ། །གནས་ཚུལ་དེ་ལ་བརྟེན་ནས་རྗེས་འཇུག་གི་རྟགས་ཀྱི་དབྱེ་བར་བྱ་བའི་གདངས་ནི། རྗེས་འཇུག་དེ་ཉིད་མིང་གཞིའི་ཡི་གེ་དང་ཞུགས་པའི་གདངས་ལ་འཇོག་དགོས་པ་དང༌། དེར་ནང་འཕྲད་ཅེས་ཀྱང་བརྗོད། སྐབས་འདིར་ཆོས་རྗེ་མཆོག་གིས། དང་པོ་སྒྲ་ཡི་འཇུག་ཚུལ་ནི། །དྲག་ཞན་བར་མ་གསུམ་དུ་འཇུག །ཅེས་པ་ལས་མ་གསུངས་སོ། །
ཆོས་རྗེ་མཆོག་གི་གཞུང་དུ་རྗེས་འཇུག་རྣམས་ལ་སྤྱིའི་རྟགས་ཀྱི་དབྱེ་བ་ལས་ནང་གསེས་རྟགས་ཀྱི་དབྱེ་བ་ཚིག་ཟིན་དུ་མེད་པ་མ་ཟད། རྟགས་ཀྱི་འཇུག་ཚུལ་བཤད་པའི་སྐབས་སུའང་མེད་ཀྱང༌། འདི་ཉིད་ཐོན་མིའི་གཞུང་དུ་བཞུགས་པ་མ་ཟད་གལ་ཆེ་བར་བརྟེན། འགྲེལ་པ་གཞན་རྣམས་དང་བསྟུན་ནས་བཤད་པར་བྱ་རྒྱུ་ལས་མ་འདས། ནང་གསེས་རྟགས་བརྒྱད་དུ་དབྱེ་ཚུལ་རྟགས་འགྲེལ་ཡོངས་ཀྱི་དགོངས་པ་གཅིག་མཐུན་ཡིན་པ་མ་ཟད། ཐོན་མའི་གཞུང་དུའང་ཇི་བཞིན་གསལ་བ་ནི། ཕོ་གསུམ་མོ་གཉིས་མ་ནིང་གསུམ། །དྲག་ཞན་བར་མ་གསུམ་དུ་འཇུག །ཅེས་གསུངས་པ་དང༌། འགྲེལ་པ་གཞན་རྣམས་ལས་ཆོས་རྗེ་མཆོག་གི་གཞུང་དང་མཐུན་པར་སྣང་བ་ནི། ཞ་ལུ་ལོ་ཆེན་གྱི་གཞུང་ཡིན་པས་དེར། 12སླར་ཡང་ནང་གསེས་ཀྱི་དབྱེ་བ་ནི། ཕོ་ལ་སྐྱེས་བུ་རབ་འབྲིང་གསུམ་སྟེ་ད་བ་ས་རྣམས་སོ། །མོ་ལ་མོ་ཙམ་དང་ཤིན་ཏུ་མོ་གཉིས་ཏེ་འ་དང་རའོ། །མ་ནིང་ལ་འགྱུར་བ་མ་ནིང་ག་ང་ན་གསུམ་དང༌། མཚན་གཉིས་མ་དང༌། མ་ནིང་མཚན་མེད་ལ་ཡིག་དག་དང་བཅས་པ་རྗེས་འཇུག་གི་མ་ནིང་རྣམ་པ་གསུམ་དུ་འདོད་ཅེས་པ་སྟེ། ཐོག་མར་རྟགས་ཀྱི་དབྱེ་བས་ངེས་པར་བྱའོ། །ཞེས་གསུངས། དེ་དག་ནི་རྗེས་འཇུག་གི་གོ་རིམ་ཇི་བཞིན་ནང་གསེས་རྟགས་རྣམས་སུ་བཤད་ཡོད་པ་དང༌། ཆོས་རྗེ་མཆོག་གི་གོ་རིམ་ཡང་འདི་ལྟར་བཀོད་ཡོད་པར་དཔོག་ནས། ནང་གསེས་རྟགས་ཀྱི་དབྱེ་བ་འདི་ཉིད་སྐབས་འདིའི་ཁ་སྐོང་དུ་སྦྱར་ན་འོས་པར་སྣང༌། དཔེར་ན། སྐྱེས་བུ་རབ་ནི། བཀད། ཀད་ལྟ་བུ་དང༌། སྐྱེས་བུ་འབྲིང་ནི། བཀབ། ཀབ་ལྟ་བུ་དང༌། སྐྱེས་བུ་མཐའ་མ་ནི། བཀས། ཀས་ལྟ་བུ་ཡིན་པ་དང༌། མོ་ཙམ་ནི། དཀའ། ཀའ་ཞེས་པ་ལྟ་བུ་དང༌། ཤིན་ཏུ་མོ་ནི། དཀར། ཀར་ཞེས་པ་ལྟ་བུའོ། །དེ་བཞིན་འགྱུར་བ་མ་ནིང་ནི། བཀག ཀག བཀང༌། ཀང༌། བཀན། ཀན་ཞེས་པ་དང༌། མཚན་གཉིས་མ་ནིང་ནི། བཀམ། ཀམ་ལྟ་བུ་དང༌། མཚན་མེད་མ་ནིང་ནི། བཀལ། ཀལ་ཞེས་པ་རྣམས་ཡིན། འོན་ཀྱང་འདི་དག་ནི་ཆོས་རྗེ་མཆོག་གི་དགོངས་པར་དགབ་མི་རུང་བར་མངོན་པས། དེའི་ཚུལ་རྒྱས་པར་འོག་ནས་འཆད་པར་བྱའོ། །
དེང་གི་དུས་སུ་ནང་གསེས་རྟགས་ཀྱི་དབྱེ་བ་དར་སྲོལ་ཆེ་བ་ནི། མཁྱེན་གཏེར་རྗེས་བཟུང་པྲ་ཏིའི་དགེ་བཤེས་དང༌། ཀུན་མཁྱེན་དྷརྨཀར་གཉིས་སུ་ངེས་པས་དེ་གཉིས་ཀྱི་བཞེད་ཚུལ་མཁྱེན་གལ་ཆེ། དེས་ན་པྲ་ཏིའི་གཞུང་དུ། 13ཕོ་ལ་སྐྱེས་བུ་རབ་འབྲིང་གསུམ། །ས་རབ་ད་འབྲིང་བ་ཐ་མ། ། མོ་ལ་མོ་དང་ཤིན་ཏུ་མོ། །ག་ལ་ར་གསུམ་མོ་ཙམ་དང༌། །ང་ན་མ་གསུམ་ཤིན་ཏུ་མོ། །མ་ནིང་འགྱུར་དང་མཚན་གཉིས་དང༌། །མཚན་མེད་དག་དང་གསུམ་དུ་འདོད། །འ་ཡིག་ཁོ་ནའི་བྱེད་པ་ཡིན། །ཞེས་གསུངས་པའི་དོན་ནི། རྗེས་འཇུག་ཕོ་ཡི་སྐྱེས་བུ་རབ་ནི་ས་ཡིག་དང༌། འབྲིང་ད། ཐ་མ་ནི་བ་ཡིན་པར་གསུངས། དེ་ཡང་དཔེར་ན། བཀས། ཀས་ལྟ་བུའི་སྐྱེས་བུ་རབ་དང༌། བཀད། ཀད་ལྟ་བུ་སྐྱེས་བུ་འབྲིང༌། བཀབ། ཀབ་ལྟ་བུ་སྐྱེས་བུ་ཐ་མར་བཞེད། མོ་ལ་མོ་ཙམ་དང་ཤིན་ཏུ་གཉིས་སུ་ཕྱེ་བའི་མོ་ཙམ་ནི་ག་ལ་ར་གསུམ་དང༌། ཤིན་ཏུ་མོ་ལ་ང་ན་མ་གསུམ་བཞག་ཡོད་པས་དེ་དག་གི་འཇུག་ཚུལ་ནི། དཔེར་ན། བཀག ཀག བཀལ། ཀལ། བཀར། ཀར་ལྟ་བུ་རྣམས་ནི་མོ་ཙམ་དང༌། བཀང༌། ཀང༌། བཀན། ཀན། བཀམ། ཀམ་ལྟ་བུ་རྣམས་ནི་ཤིན་ཏུ་མོ་ཡིན། དེ་བཞིན་མ་ནིང་ལ་འགྱུར་བ་མ་ནིང་དང༌། མཚན་གཉིས་མ་ནིང༌། མཚན་མེད་མ་ནིང་བཅས་ནི་འ་ཡིག་ཁོ་ན་མིང་གཞི་དང་འཕྲད་སྟོབས་ཀྱིས་བཞག་ཡོད་པ་ནི། དཔེར་ན། བཀའ། མགའ་ལྟ་བུ་ནི་འགྱུར་བ་མ་ནིང་དང༌། བགའ། བདའ་ལྟ་བུ་ནི་མཚན་གཉིས་མ་ནིང་དང༌། ཁའ། མཆའ་ལྟ་བུ་ནི་མཚན་མེད་མ་ནིང་དུ་བཞེད། དེ་བཞིན་ཀུན་མཁྱེན་སི་ཏུ་མཆོག་གིས་གཏན་ལ་ཕབ་པ་ནི། ག་ས་ནང་འཕྲད་ཅན་ནི་སྐྱེས་བུ་རབ་དང༌། བ་ས་ནང་འཕྲད་ཅན་ནི་སྐྱེས་བུ་འབྲིང་དང༌། ག་བ་ནང་འཕྲད་མེད་པ་དང་ད་ས་མཐའ་ཅན་རྣམས་ནི་སྐྱེས་བུ་ཐ་མར་བཞེད། དཔེར་ན། ཀགས། ཁེགས། གོགས་ལྟ་བུ་རྣམས་ནི་སྐྱེས་བུ་རབ་དང༌། ཕེབས། ཁོབས། བཅབས་རྣམས་ནི་སྐྱེས་བུ་འབྲིང་དང༌། བཀག ཀག ཀབ། ཁབ། བཀད། བཀས་སོགས་ནི་སྐྱེས་བུ་ཐ་མར་བཞེད། དེ་བཞིན་ང་མ་ནང་འཕྲད་ཅན་ནི་མོ་ཙམ་དང༌། ང་མ་ནང་འཕྲད་མེད་པ་དང་འ་མཐའ་ཅན་རྣམས་ནི་ཤིན་ཏུ་མོར་བཞེད་པ་ནི། དཔེར་ན། གངས། ཁངས། ཁོམས་བཅས་ནི་མོ་ཙམ་དང༌། གང༌། གམ། དཀའ་བཅས་ནི་ཤིན་ཏུ་མོ་ཡིན། དེ་བཞིན་མ་ནིང་ལས་འགྱུར་བ་མ་ནིང་ནི། དཔེར་ན། སྐོརད། སྐོར། སྐོནད། སྐོན། སྐོལད། སྐོལ། འཁོར། འགོར་བཅས་ནི་འགྱུར་བ་མ་ནིང་དང༌། འགོརད། སྒོརད། སྦྲེལད་བཅས་ནི་མཚན་གཉིས་མ་ནིང་དང༌། ཁོལད། ཁོལ་བཅས་ནི་མཚན་མེད་མ་ནིང་དུ་བཞེད། དེ་དག་ལས་མཚན་མེད་མ་ནིང་གི་སྐབས་སུ་སི་དངུལ་གཉིས་ཀྱི་དགོངས་པའང་མི་མཉམ་པའི་གནས་ཤིག་ཡོད་པ་ནི། སི་ཏུས་14མིང་གཞི་མ་ནིང་ལ་ཡང་འཇུག་ཡོད་མེད་གཉིས་ཀ་མཚན་མེད་དུ་བཞེད་པ་དང༌། དངུས་ཆུས་15མིང་གཞི་མ་ནིང་ལ་ཡང་འཇུག་མེད་པ་ཁོ་ན་མཚན་མེད་དུ་བཞག་པ་དང༌། ཡང་འཇུག་ཅན་ནི་འགྱུར་བ་མ་ནིང་དུ་བཞེད་འདུག ཁོ་བོས་མིག་གིས་སོན་པའི་རྗེས་འཇུག་རྟགས་ཀྱི་དབྱེ་བ་བཤད་པའི་གཞུང་རྣམས་ལས་རིགས་པར་འཚམ་ཤོས་ནི་ཀུན་མཁྱེན་སི་ཏུའི་དགོངས་པ་རང་དུ་འཁུམས་ཀྱང༌། སྔོན་བྱོན་གྱི་མཁས་པ་དེ་དག་གི་དགོངས་པའང་རང་དགར་འདོར་དུ་མི་རུང་བར་མངོན་པས། བློ་གསལ་རྣམས་ཀྱིས་འདིའི་དོན་ལ་ཞིབ་ཏུ་དཔྱད་དགོས་པའི་གནས་སུ་མཐོང༌། སྐབས་འདིར་ཞར་བྱུང་གི་ཚུལ་དུ་རྗེས་འཇུག་རྟགས་ཀྱི་དབྱེ་བ་མི་མཐུན་པའི་གཞུང་རྣམས་ལ་ཅུང་ཟད་རིགས་པར་སྦྱར་ནས་དཔྱད་པར་བྱ་བ་མང་དུ་སྣང་ཡང༌། གཤམ་ནས་སྒྲ་ཡི་འཇུག་ཚུལ་བཤད་པའི་སྐབས་སུ་དཔྱད་པར་བྱ་རྒྱུ་ཡིན་པས་དེར་གཟིགས་པར་འཚལ། 
གསུམ་པ་རྗེས་འཇུག་ཡི་གེའི་རྟགས་ཀྱི་འཇུག་པ་བཤད་པ་ལ་མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་མདོར་བསྟན་པ་ནི། རྩ་བ་ལས།
    དེ་ཡང་དབྱེ་བ་བཞི་བཞི་སྟེ། །གང་ལ་འཇུག་བྱེད་གང་གིས་བྱེད། །
    ཇི་ལྟར་འཇུག་བྱེད་ཅི་ཕྱིར་བྱེད། །
    ཞེས་གསུངས་པའི་དོན་ནི། དེ་ཡང་ཞེས་པའི་གོང་ནས་བསྟན་པའི་རྗེས་འཇུག་ཡི་གེ་རྣམས་ངོས་བཟུང་བ་དང༌། དེ་དག་ཡི་གེ་རེ་རེ་ལའང་དབྱེ་བ་བཞི་བཞིར་དབྱེ་དགོས། དེ་ནི་མིང་གཞིའི་ཡི་གེ་གང་ལ་འཇུག་པར་བྱེད་པ་དང༌། རྗེས་འཇུག་ཡི་གེ་གང་གིས་འཇུག་པ་བྱེད། སྒྲ་དོན་གྱི་ཚུལ་ཇི་ལྟར་འཇུག་པར་བྱེད་པ་དང༌། དགོས་པ་ཅི་ཕྱིར་འཇུག་པ་བྱེད་པ་རྣམས་ཡིན། དབྱེ་ཚུལ་འདི་ནི་རྗེས་འཇུག་ཡི་གེ་རེ་རེར་སྦྱོར་དགོས་སོ། །
གཉིས་པ་རྒྱས་པར་བཤད་པ་ལས་དང་པོ། གང་ལ་འཇུག་པ་དང་གང་གིས་འཇུག་པ་ཐུན་མོང་དུ་བཤད་པ་ནི། རྩ་བ་ལས།
    གང་ལ་ཡི་གེ་ཐམས་ཅད་ལ། །གང་གི་བཅུ་པོ་དེ་དག་གིས། །
    གང་ལ་འཇུག་པར་བྱེད་ཅེ་ན། ཡི་གེ་ཐམས་ཅད་དེ་གསལ་བྱེད་ཡི་གེ་རྣམས་ལ་ཁྱད་པར་མེད་པར་འཇུག་པ་དང༌། འཇུག་པ་པོ་གང་གིས་འཇུག་པར་བྱེད་ཅེ་ན། རྗེས་འཇུག་བཅུ་པོ་དེ་དག་གིས་འཇུག་པར་བྱེད། དེ་གཉིས་སོ་སོར་བཤད་མི་ནུས། གསལ་བྱེད་ཡི་གེ་ཡིན་ན་ཁྱོད་ཀྱིས་མིང་གཞིའི་བྱ་བ་བྱེད་པའི་ཁྱབ་པ་དང༌། མིང་གཞིའི་ཡི་གེ་ཡིན་ན་ཁྱོད་ལ་རྗེས་འཇུག་ཡི་གེ་འཇུག་པའི་ཁྱབ་སྟེ། ཁྱོད་ཉིད་མིང་དུ་གྲུབ་དགོས་པའི་ཕྱིར། དེས་ན་མིང་གཞིའི་ཡི་གེ་ཀ་ལ་རྗེས་འཇུག་རྣམས་འཇུག་པའི་ཚུལ་ནི། དཔེར་ན། ཀག ཀང༌། ཀད། ཀན། ཀབ། ཀམ། ཀའ། ཀར། ཀལ། ཀས། ཀགས། ཀངས། ཀབས། ཀམས། ཀནད། ཀརད། ཀལད་ཅེས་པ་ལྟར་ཡིན་ཞིང༌། དེ་ལྟར་མིང་གཞི་གཞན་རྣམས་ལའང་ཁྱད་པར་མེད་པར་འཇུག རྗེས་འཇུག་དང་སྔོན་འཇུག་གཉིས་ཀྱི་འཇུག་ཚུལ་ལ་ཁྱད་པར་ཡོད་པ་ནི། སྔོན་འཇུག་རྣམས་ནི་རང་གི་འཇུག་ཡུལ་གྱི་མིང་གཞི་ཙམ་ལས་མི་འཇུག་ཅིང༌། རྗེས་འཇུག་རྣམས་དེ་ལས་ལྡོག་ནས་མིང་གཞི་ཡི་གེ་སྟེ་གསལ་བྱེད་རྣམས་ལ་ཁྱད་པར་མེད་པར་འཇུག དེའི་རྒྱུ་མཚན་ནི། ཡི་གེ་ཡིན་ལ་ཁྱོད་ཉིད་མིང་དུ་གྲུབ་དགོས་པ་དང༌། མིང་དུ་གྲུབ་པ་ལ་རྗེས་འཇུག་ཞུགས་དགོས་པ་མ་ཟད། མིང་ལ་མཐའ་མེད་པ་བཅས་ལ་བརྟེན་ནས། མིང་གཞིའི་ཡི་གེ་ཡིན་ན་འཇུག་པའི་ཡི་གེ་རྣམས་ཀྱི་འཇུག་ཡུལ་དུ་ངེས་པར་མཛད། སྔོན་འཇུག་ནི་དེ་ལྟར་མིན་པར། རང་ཉིད་ཞུགས་སྟོབས་ཀྱིས་མིང་དེ་ཉིད་ལས་ཚིག་གི་རྣམ་པར་བསྐྱེད་པས། དེ་ཉིད་མིང་གཞི་ཀུན་ལ་འཇུག་དགོས་པའི་ངེས་པ་མ་མཛད་དོ། །
    གཉིས་པ། ཇི་ལྟར་འཇུག་པ་བཤད་པ་ལ་མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་མདོར་བསྟན་པ་ནི། རྩ་བ་ལས།
    ཇི་ལྟར་རྣམ་པ་གཉིས་ཡིན་ཏེ། །སྒྲ་ཡི་འཇུག་ཚུལ་དོན་གྱི་ཚུལ། །
    ཞེས་གསུངས་པའི་དོན་ནི། རྗེས་འཇུག་ཇི་ལྟར་འཇུག་པའི་གཞུང་ལ་སྒྲ་ཡི་འཇུག་ཚུལ་དང༌། དོན་གྱི་འཇུག་ཚུལ་གཉིས་སུ་ཡོད་པའི་དང་པོ་སྒྲ་ཡི་འཇུག་ཚུལ་ནི། རྗེས་འཇུག་ཡི་གེ་དེ་རྣམས་མིང་གཞིའི་ཡི་གེ་རྣམས་ལ་ཞུགས་པ་ལས་སྒྲ་གདངས་ཚུལ་ཇི་ལྟར་སྐྱེད་ཚུལ་དང༌། གཉིས་པ་དོན་གྱི་འཇུག་ཚུལ་ནི། རང་ཉིད་མིང་གཞི་གང་ལ་ཞུགས་ནས་མིང་དུ་གྲུབ་པ་དེ་ཉིད་ཀྱིས་མིང་མཐའ་འམ་ཕྲད་སོགས་གང་ཞིག་འདྲེན་པར་འགྱུར་བའི་དོན་སྟོན་པས་དེ་ལྟར་གསུངས།
    གཉིས་པ་རྒྱས་པར་བཤད་པ་ལ་གཉིས་ལས། དང་པོ་སྒྲ་ཡི་འཇུག་ཚུལ་ནི། རྩ་བ་ལས།
    དང་པོ་སྒྲ་ཡི་འཇུག་ཚུལ་ནི། །དྲག་ཞན་བར་མ་གསུམ་དུ་འཇུག །
    ཞེས་པའི་དོན་ནི། དེ་ལ་རྗེས་འཇུག་གི་ཇི་ལྟར་འཇུག་པའི་གཞུང་ལ་སྒྲ་དོན་གཉིས་ཀྱི་འཇུག་ཚུལ་ཡོད་པ་ལས། དང་པོ་སྒྲ་ཡི་འཇུག་ཚུལ་ནི་འདི་ལྟར་ཡིན་ཏེ། རྗེས་འཇུག་རྣམས་ནི་མིང་གཞིའི་ཡི་གེར་ཞུགས་སྟོབས་ཀྱི་དྲག་ཞན་བར་མ་གསུམ་དུ་དབྱེ་བ་ཡོད་དེ། དྲག་པ་ཕོ་དང༌། ཞན་པ་མོ་དང༌། བར་མ་མ་ནིང་སྟེ་གསུམ་དུ་དབྱེ་ཡོད་པ་བཞིན། མིང་གཞིའི་རྗེས་སུ་ཞུགས་པ་ལས། སྒྲ་གདངས་དྲག་ཞན་བར་མའི་རྣམ་འགྱུར་སྐྱེད་པར་བྱེད་པའི་དྲག་ཞན་བར་མ་གསུམ་དུ་འཇུག་ཅེས་གསུངས། སྐབས་འདིར་ངེས་དགོས་པ་ཞིག་ནི། གོང་ནས་རྗེས་འཇུག་ཡི་གེ་རྟགས་ཀྱི་དབྱེ་བ་བཤད་པའི་གཞུང་དང༌། སྐབས་འདིར་སྒྲ་ཡི་འཇུག་ཚུལ་བཤད་པའི་གཞུང་གཉིས་ཀ་ཐོན་མིའི་གཞུང་དང་ཅུང་ཟད་མི་འདྲ་བར་བསྟན་ཡོད་པ་དེ་ཡིན། སྐབས་འདིར་མི་འདྲ་བ་ཞེས་པ་ནི། གཅིག་མཚུངས་མིན་པའི་དོན་མ་ཡིན་པར། རྒྱས་བསྡུས་སམ་ཡང་ན་ཕྱོགས་གཅིག་མ་བཤད་པར་བཞག་པ་དེར་གོ་བ་ལེན་དགོས། དེའི་དོན་ནི་ཐོན་མིའི་གཞུང་དུ་རྗེས་འཇུག་རྟགས་ཀྱི་དབྱེ་བ་བཤད་སྐབས། སྤྱིར་རྟགས་གསུམ་དང༌། ནང་གསེས་རྟགས་བརྒྱད་དུ་བཤད་ཡོད་པ་ལ། ཆོས་རྗེ་མཆོག་གིས་སྤྱིར་རྟགས་གསུམ་ལས་ནང་གསེས་རྟགས་ཀྱི་དབྱེ་བ་བཤད་མེད་པ་དང༌། དེ་བཞིན་སྒྲ་ཡི་འཇུག་ཚུལ་བཤད་པའི་སྐབས་སུའང་གོང་དང་མཚུངས་པར། སྤྱིའི་སྒྲ་ཡི་འཇུག་ཚུལ་ལས་ནང་གསེས་སྒྲ་ཡི་འཇུག་ཚུལ་སྐབས་འདིར་མ་བཤད་པར་དོར་འདུག གནས་ཚུལ་འདི་ལ་བརྟེན་ནས། བྱེ་བྲག་གི་རྟགས་ཀྱི་དབྱེ་བ་དང༌། ནང་གསེས་སྒྲ་ཡི་འཇུག་ཚུལ་གཉིས་ཀ་ཆོས་རྗེ་མཆོག་གིས་མ་གསུངས་པར་བརྟེན། འགྲེལ་པ་རྒྱག་སྐབས་ཀྱང་དེ་གཉིས་ཞིབ་ཏུ་ཕྱེ་ནས་བཤད་རྒྱུ་གལ་ཆེ། དེའི་དོན་ནི་ཆོས་རྗེ་མཆོག་གིས་དོན་འདི་གཉིས་ཞལ་གྱིས་མ་བཞེས་པར་བརྟེན། ཆོས་རྗེ་མཆོག་གི་དགོངས་པར་བཙན་སྦྱོར་བྱེད་མི་རུང་བ་དེ་ཡིན། གནས་ཚུལ་འདི་ལ་བརྟེན་ནས་གོང་ནས་རྟགས་ཀྱི་དབྱེ་བ་བཤད་སྐབས་ནང་གསེས་རྟགས་ཀྱི་དབྱེ་བ་ཕྱེ་སྟེ། ཆོས་རྗེ་མཆོག་གི་དགོངས་པ་འདི་འདྲ་ཞིག་ཡིན་ཞེས་བཤད་མི་རུང་ཞེས་པའང་འདིར་ཐུག་ཡོད། གུས་པའི་བསམ་ཚུལ་གྱི་དབང་དུ་བཏང་ནའང་སྐབས་འདིའི་ནང་གསེས་རྟགས་ཀྱི་དབྱེ་བ་དང༌། དེའི་སྒྲ་ཡི་འཇུག་ཚུལ་གཉིས་ཀ་མ་བཤད་ནའང་སྐྱོན་ཆེན་པོ་རང་མེད་པར་སྣང༌། འོན་ཀྱང་ཕྱོགས་གཅིག་ནས་ཐོན་མིའི་གསུང་དུ་བཞུགས་པ་དང༌། ཕྱོགས་གཉིས་ནས་གངས་རིའི་ཁྲོད་ཀྱི་སྨྲ་བའི་དབང་པོ་རིམ་བྱོན་གྱིས་ཞིབ་འགྲེལ་གནང་ཡོད་པས། རང་དགར་དོར་བར་བྱ་བ་མིན་པའི་ཚུལ་ལའང་ངེས་ཤེས་གཏིང་ཟབ་ཅིག་འདྲེན་དགོས་པར་སྣང་ངོ༌། །
    གོང་གི་རྒྱུ་མཚན་དེ་དག་ལ་བརྟེན་ནས་སྐབས་འདིར་ཐོན་མིའི་གཞུང་དུ་རྗེས་འཇུག་ནང་གསེས་རྟགས་ཀྱི་དབྱེ་བའི་སྒྲ་ཡི་འཇུག་ཚུལ་ནི༑ དྲག་པ་གསུམ་ཉིད་ནང་ཕྲད་དམ། གལ་ཏེ་ཞན་པ་ནང་ཕྲད་ན། །དེ་ཡང་ནང་གི་ཆ་ཤས་ཀྱིས། །དེ་ཡང་དྲག་ཞན་གཉིས་སུ་དབྱེ། །དྲག་དང་ཕྲད་ན་དྲག་པར་འགྱུར། །ཞན་དང་འཕྲད་ན་ཞན་པར་འགྱུར། །གཉིས་ཀ་དག་དང་ཕྲད་གྱུར་ན། །དེ་ནི་གཉིས་ཀ་ཅན་དུ་འགྱུར། །གཉིས་ཀ་དག་དང་མ་འཕྲད་ན། །གང་དུ་ཡང་ནི་མི་འགྱུར་རོ། །དེས་ན་འགྱུར་དང་མཚན་གཉིས་དང༌།། མཚན་མེད་དག་དང་གསུམ་དུ་འདོད། །ཅེས་གསུངས། འདིར་གངས་རིའི་ཁྲོད་ཀྱི་བརྡ་སྤྲོད་སྨྲ་བའི་མཁས་པ་གོང་མ་རྣམས་ཀྱི་བཞེད་སྲོལ་གཅིག་མཐུན་དུ་མི་སྣང་ཡང༌། ཀུན་མཁྱེན་སི་ཏུས་ཐོན་མིའི་དགོངས་པ་བཀྲལ་པ་ནས་བཟུང་གཅིག་མཐུན་གྱི་རྣམ་པ་ཇེ་ཆེར་ཕྱིན། སྐབས་འདིའི་དྲག་པ་གསུམ་ཉིད་ཅེས་པར་སྔ་འགྲེལ་རྣམས་སུ་སྔོན་འཇུག་དང་མིང་གཞི། རྗེས་འཇུག་གསུམ་གའི་ཕོ་ཡིག་རྣམས་ལ་བཞག་ནས་དེ་གསུམ་ག་ཚེག་ཁྱིམ་གཅིག་ཏུ་འདུས་པ་ལ་དྲག་པ་གསུམ་ཉིད་ནང་ཕྲད་དུ་བཞེད་པ་དང༌། དེ་བཞིན་སྔོན་འཇུག་དང་མིང་གཞི། རྗེས་འཇུག་གསུམ་གའི་མོ་ཡིག་ཚེག་ཁྱིམ་གཅིག་ཏུ་འདུས་པ་ལ་ཞན་པ་ནང་ཕྲད་ཅེས་གསུངས་ཡོད་དེ། ཞ་ལུ་ལོ་ཆེན་མཆོག་གིས། 16སྔོན་འཇུག་དང་མིང་གཞི་དང་རྗེས་འཇུག་གསུམ་ག་ཕོ་ཡིག་ཡིན་པ་ནི། དྲག་པ་གསུམ་ཉིད་ནང་ཕྲད་པ་སྟེ། དཔེར་ན། བཀས་བཅད། བསད་ཅེས་པ་ནི་དྲག་པོའི་དྲག་པོར་ཤེས་པར་བྱ་ལ། གལ་ཏེ་སྔོན་འཇུག་དང་མིང་གཞི་དང་རྗེས་འཇུག་གསུམ་ག་མོ་ཡིག་ཡིན་པ་ནི་ཞན་པ་ནང་ཕྲད་པ་སྟེ། དཔེར་ན། འགང་འཚལ་ཞེས་པ་ལྟ་བུ་སྒྲ་ཞན་པར་ཤེས་པར་བྱ་ཞིང༌། ཞེས་གསུངས་པའི་འགང་དང་འཚལ་ཞེས་པ་གཉིས་ནི་བྲིས་ནོར་ཐེབས་པར་སྣང་སྟེ། ཞ་ལུའི་དགོངས་པ་མ་ཡིན་པའི་ཕྱིར། དེ་ལྟར་ཡིན་ཏེ། ལྕང་སྐྱ་རོལ་རྡོར་གྱིས། 17གསུམ་ག་མོ་ཡིག་ཡིན་པ་ཞན་པ་སྟེ། དཔེར་ན། འགའ། མགར། མཛའ། འདའ། ཞེས་པ་ལྟ་བུའོ། །ཞེས་གསུངས་པའི་སྐབས་སུ་ཞ་ལུའི་གསུང་ལ་དོགས་སློང་མ་གནང་བ་དེས། སྐབས་དེར་ཡི་གེ་དེ་དག་དེ་ལྟར་མེད་པར་བསྟན་པ་ཡིན་ལ། ཁོང་རང་ཉིད་ཀྱིས་འགྲེལ་པ་དེ་ཉིད་རྗེ་ཞ་ལུའི་གསུང་སོར་བཞག་ལྟ་བུར་བྲིས་ཡོད་པས། ཁོང་གིས་མི་མཁྱེན་པ་ཅི་ལ་སྲིད། དེས་ན་གོང་གི་དཔེར་བརྗོད་དེ་གཉིས་ནི། འགའ་དང་འཚར་ཞེས་པ་ལྟ་བུ་ཡིན་པར་ངེས། དེ་ལྟ་བུའི་གནས་ལ་མཁས་པ་ཆེན་པོ་ཁོང་ལ་འཁྲུལ་བ་ཅི་ལ་སྲིད། ཞ་ལུའི་འདོད་ཚུལ་དང་ཆོས་རྗེ་མཆོག་གི་རྗེས་འཇུག་ཡི་གེ་སྤྱིའི་རྟགས་ཀྱི་དབྱེ་བ་མཐུན་ཡང༌། དེས་ནང་གསེས་རྟགས་ཀྱི་དབྱེ་བར་མཐུན་པར་བསྒྲུབ་མི་ནུས་ཏེ། ཆོས་རྗེ་མཆོག་གིས་ནང་གསེས་རྟགས་ཀྱི་དབྱེ་བ་རྐང་བཙུག་ནས་མ་གསུངས་པའི་ཕྱིར་རོ། །
    དེ་བཞིན་མཁྱེན་གཏེར་རྗེས་བཟུང་པྲ་ཏིའི་དགེ་བཤེས་ཆེན་མོས། 18དྲག་པོའི་དྲག་པོ་དྲག་པོའི་འབྲིང༌། །དྲག་པོའི་ཞན་པ་གསུམ་དང་ནི། ། ཞན་པོའི་དྲག་པོ་ཞན་པའི་འབྲིང༌། །ཞན་པའི་ཞན་པ་ལ་སོགས་ཏེ། །ཞེས་གསུངས་པ་དང༌། སྐབས་འདིར་ཞ་ལུ་ལོ་ཆེན་གྱིས། 19དེ་བཞིན་དུ་བཤད་མ་ཐག་པ་དེ་དག་ལ་ནང་གི་ཆ་ཤས་ཡི་གེ་དྲག་ཞན་གྱིས་དེ་དག་སོ་སོ་ལ་ཡང༌། དྲག་པའི་དྲག་པ། དྲག་པའི་ཞན་པ། ཞན་པའི་དྲག་པ། དྲག་པོའི་ཞན་པ་ཞེས་དྲག་ཞན་གཉིས་སུ་དབྱེ་བར་བྱའོ། །ཞེས་གསུངས་པས། གཞུང་འདི་དང་པྲ་ཏིའི་གཞུང་གཉིས་ཀྱང་ནང་མི་མཐུན་པའི་ཉམས་ཐོན་འདུག ལྷག་པར་ཕོ་ཡིག་ནང་གསེས་རྟགས་ཀྱི་དབྱེ་བ་མི་མཐུན་ཏེ། ཞ་ལུས་ད་སྐྱེས་བུ་རབ་དང་བ་འབྲིང༌། ས་ཐ་མ་བཞག་ཡོད་པ་ལ། པྲ་ཏིས་ས་རབ། ད་འབྲིང༌། བ་ཐ་མ་ཞེས་མི་མཐུན་པར་བསྟན་འདུག ལྷག་པར་པྲ་ཏིས་ནང་གསེས་དྲག་པོ་ལ་གསུམ་དང༌། ཞན་པ་ལ་གསུམ་གྱིས་གསུངས་འདུག་པ་ལ། ཞ་ལུས་རྩ་བའི་གཞུང་དང་བསྟུན་ནས་དྲག་པོར་གཉིས་དང༌། ཞན་པར་གཉིས་སུ་གསུངས་འདུག་པས་དགོངས་པ་མི་མཐུན་པ་ཤེས་དགོས། རྗེ་ཞ་ལུའི་གསུང་དེ་ཉིད་ལས་ཞན་པ་བཤད་པའི་སྐབས་དེར། ཞན་པའི་དྲག་པ། དྲག་པོའི་ཞན་པ་ཞེས་གསལ་བ་ནི་ཡིག་ནོར་ཡིན་པ་ལས་རྗེ་ཞ་ལུའི་གསུང་མིན་པར་ངེས། འདི་དག་གིས་མཚོན་གཞུང་འདིར་ཡིག་ནོར་གྱིས་རྐྱེན་བྱས་པའི་དག་ནོར་ཤོར་བ་ཁག་ཅིག་མཇལ་རྒྱུ་འདུག་པས་དཔྱོད་ལྡན་རྣམས་ཀྱིས་དགོངས་མངའ་མཛད་པར་ཞུ། གོང་དུ་གསལ་བའི་གཞུང་དོན་དེ་གཉིས་ལས་གང་འཐད་ཅེ་ན། པྲ་ཏིའི་བཞེད་པ་འཐད་ཕྱོགས་སུ་སྣང་སྟེ། རྩ་བར། དྲག་པ་གསུམ་ཉིད་ནང་ཕྲད་དམ། གལ་ཏེ་ཞན་པ་ནང་ཕྲད་ན། །དེ་ཡང་ནང་གི་ཆ་ཤས་ཀྱིས། །དེ་ཡང་དྲག་ཞན་གཉིས་སུ་དབྱེ། །ཞེས་གསུངས་པར། ཡང་སྒྲ་གཉིས་ཀྱི་གོ་བ་རང་དགར་འདོར་མི་རུང་བར་བརྟེན། པྲ་ཏིའི་གསུང་བཞིན་ཁས་བླངས་ན་བདེ་བ་མ་ཟད། གཞུང་དོན་དང་སྦྱར་ན་ལྷག་པར་བདེ་སྟེ། རྗེས་འཇུག་ཕོ་ཡིག་རྣམས་མིང་གཞིའི་ཕོ་རྣམས་ལ་སྦྱར་བས་དྲག་པོའི་དྲག་པོ་དང༌། རྗེས་འཇུག་ཕོ་ཡིག་རྣམས་མིང་གཞི་ཞན་པ་མོ་ཡིག་དང་སྦྱར་ན་དྲག་པོའི་ཞན་པ་གསུམ་དང༌། རྗེས་འཇུག་ཕོ་ཡིག་རྣམས་མིང་གཞི་མ་ནིང་དང་ཕྲད་སྐབས་བར་མའི་དྲག་པ་གསུམ་བཅས་སུ་གྲུབ་པ་དང༌། དེ་དག་ལ་ཡང་སྐྱེས་བུ་རབ་འབྲིང་སོགས་སོ་སོར་འཕྲད་ན་དྲག་པོ་སྐོར་དགུ་སོགས་སུ་གྲུབ་པས་ལ་སོགས་པ་ཞེས་གསུངས། དེ་བཞིན་མོ་ཡིག་གི་རྟགས་ཀྱི་དབྱེ་བ་པྲ་ཏི་དང་ཞ་ལུ་གཉིས་ཀ་མི་མཐུན་མོད། ཞན་པ་དྲག་ཞན་གཉིས་སུ་དབྱེ་བའི་གཞུང་གི་འགྲོ་སྟངས་འདྲ་སྟེ། གཉིས་ཀའི་གཞུང་ནས་མོ་ཙམ་གྱི་རྗེས་འཇུག་རྣམས་མིང་གཞི་ཕོ་མོ་མ་ནིང་གང་ལ་འཕྲད་ཀྱང་ཞན་པའི་དྲག་པོར་འཇོག་པ་དང༌། ཤིན་ཏུ་མོའི་རྗེས་འཇུག་གང་ཡིན་པ་དེ་ཉིད་མིང་གཞིའི་ཕོ་མོ་མ་ནིང་སོགས་གང་ལ་འཕྲད་ཀྱང་ཞན་པའི་ཞན་པ་ལ་འཇོག་རྒྱུ་ལས་མ་འདས། དེ་ལྟ་བུའི་རྣམ་གཞག་འཆད་སྟངས་ཀྱི་རིམ་པར་མཐུན། པྲ་ཏིས་ཞན་ལ་ཡང་གོང་བཞིན་སྐོར་དྲུག་ཏུ་གསུངས་ཡོད། རྗེས་འཇུག་མོ་ཙམ་མིང་གཞིའི་ཕོར་འཕྲད་པས་ཞན་པའི་དྲག་པོ་དང༌། རྗེས་འཇུག་མོ་ཙམ་མིང་གཞིའི་མ་ནིང་དང་འཕྲད་པ་ལས་ཞན་པའི་བར་མ་དང༌། རྗེས་འཇུག་མོ་ཙམ་མིང་གཞིའི་མོ་ཡིག་དང་འཕྲད་པ་ལས་ཞན་པའི་ཞན་པ་རྣམས་དང༌། དེ་བཞིན་ཤིན་ཏུ་མོ་ལ་ཡང་སྦྱར་བས་སྐོར་དྲུག་ཏུ་གསལ། དེས་ན་དྲག་པ་སྐོར་དགུ་དང༌། ཞན་པ་སྐོར་དྲུག་ཏུ་བཤད་པའི་གཞུང་ནི་མཁྱེན་གཏེར་རྗེས་བཟུང་པྲ་ཏིའི་གསུང་དུ་ངེས། གནས་ཚུལ་དེའི་ཐོག་ནས་དཔྱད་ན་ཞ་ལུའི་གཞུང་ལས་པྲ་ཏིའི་གཞུང་རིགས་པར་འཚམ་མོད། གཞུང་གཉིས་ཀ་ལའང་དཔྱད་དུ་བྱ་བ་མང་དུ་སྣང་སྟེ། སྐབས་འདིར་རྗེས་འཇུག་གི་གདངས་གཙོ་བོར་བྱས་ཡོད་དམ། མིང་གཞིའི་གདངས་གཙོ་བོར་བྱས་ཡོད། ཡང་ན་དེ་གཉིས་ཀ་འདྲ་མཉམ་དུ་བྱས་ནས་བཤད་ཡོད་དམ། གལ་ཏེ་རྗེས་འཇུག་གི་གདངས་གཙོ་བོར་བྱས་ཡོད་ན་མིང་གཞི་གང་དང་འཕྲད་མ་འཕྲད་ལ་རག་ལས་མི་དགོས་མོད། སྐབས་འདིར་རག་ལས་པར་བསྟན་པ་དེས་མིང་གཞིའི་གདངས་གཙོ་བོར་བཤད་མེད་ཀྱང་དེ་གཉིས་མཉམ་པའི་ཚུལ་དུའམ་གཅིག་ལ་གཅིག་རྟེན་གྱི་ཚུལ་དུ་གསུངས་པ་ཤིན་ཏུ་གསལ། གལ་ཏེ་གཅིག་ལ་གཅིག་རྟེན་གྱིས་བཤད་པ་ཡིན་ན་སྐབས་དོན་ལས་འདས་པར་སྣང་སྟེ། སྐབས་དོན་ནི་རྗེས་འཇུག་བཤད་པའི་སྐབས་ཡིན་པ་ལ། མིང་གཞི་གང་ཡིན་དང༌། ལྷག་པར་སྔོན་འཇུག་བཅས་བཤད་པ་ནི་སྐབས་སུ་མ་བབ་པར་སྣང་བས་བློ་ལྡན་རྣམས་ཀྱིས་ཞིབ་ཏུ་སེམས་དགོས་པའི་གནས་སུ་མཆིས། དེ་ལྟར་ཡིན་པའི་དབང་དུ་བཏང་ན་སྐབས་འདི་ཉིད་རྗེས་འཇུག་བཤད་པའི་གཞུང་མིན་པར་ཡི་གེ་སྤྱིའི་གཞུང་བཤད་པའི་སྐབས་ལྟ་བུར་སྣང་བ་དང༌། ཚུལ་དེ་ཉིད་ཀུན་མཁྱེན་སི་ཏུས་20བཀག་པ་དོན་ལ་གནས་པར་མཐོང་ངོ༌། །
    དེ་བཞིན་མ་ནིང་གི་ནང་གསེས་འཇུག་ཚུལ་ཡང་མི་འདྲ་བར་སྣང་སྟེ། ཞ་ལུ་ལོ་ཆེན་མཆོག་གིས། རྗེས་འཇུག་མ་ནིང་ལ་སོགས་པ་གསུམ་དུ་གཏོགས་པ་གང་གཏོགས་པ་དེ་དག་གི་སྒྲའི་འཇུག་ཚུལ་ལས། ཐོག་མར་འགྱུར་བ་མ་ནིང་ག་ང་ན་གསུམ་ནི་ཕོ་ཡིག་དྲག་པོ་རྣམས་དང་ཕྲད་ན་དྲག་པར་འགྱུར་ཏེ། རྟག་པ། རྐང་པ། སྟོན་པ་ལྟ་བུའོ། །ཞན་པ་མོ་ཡིག་རྣམས་དང་ཕྲད་ན། ཞན་པར་འགྱུར་ཏེ་མཉམ་པར་འཇོག་གོ །མཐོང་ངོ༌། །ཡིན་ནོ། །ལྟ་བུའོ། །དེའི་ཕྱིར་འགྱུར་བ་མ་ནིང་ཞེས་བྱའོ། །མ་ནིང་མཚན་གཉིས་ལ་མ་ཡིག་ནི་དྲག་ཞན་གཉིས་ཀ་དང་ནི་ཕྲད་གྱུར་ན་ཞེས་པ། ཡེ་ཤེས་པ་བསྟིམས། རྐང་བ་བསྟུམས། བརྩོན་འགྲུས་བརྩམས། ལྟ་བུའི་མ་ཡིག་སྟེ། ས་དང་ར་ནི་མོ་ཡིག་དང་ཀ་ཏ་བ་རྣམས་ཕོ་ཡིན་པ་གཉིས་ཀ་ཕྲད་པའོ། །དེ་ནི་གཉིས་ཀ་ཅན་དུ་འགྱུར་ཞེས་པ། ཕོ་མོ་གཉིས་ཀའི་རྟགས་ཅན་དུ་འགྱུར་ཏེ། མ་ནིང་མཚན་གཉིས་པ་སྐྱེས་པ་དང་བུད་མེད་གཉིས་ཀའི་མཚན་མ་དང་ལྡན་པ་ཡིན་ནོ། །མ་ནིང་མཚན་མེད་ལ་ཡིག་ནི་དྲག་ཞན་གཉིས་ཀ་དང་མ་ཕྲད་ན། གང་དུ་ཡང་ནི་མི་འགྱུར་ཏེ། ཕྱག་འཚལ། མཁལ་མ་དང༌། ཐལ་མོ་དང༌། འཆལ་བ་སོགས་མ་ནིང་དང་ཕྲད་པས་དྲག་ཞན་གཉིས་ཀའི་རྟགས་མེད་པ་བཞིན་ནོ། །ཞེས་གསུངས་པ་དང༌། མཁྱེན་གཏེར་རྗེས་བཟུང་པྲ་ཏིའི་དགེ་བཤེས་ཆེན་མོའི་ཤན་སྦྱར་མ་ལས།21 མ་ནིང་འ་ཡིག་གཅིག་ཏུ་ནི། །རང་ཉིད་གང་ལ་སྦྱར་བའི་གྲོགས། །དྲག་དང་ཕྲད་ན་དྲག་པར་འགྱུར། །ཞན་དང་ཕྲད་ན་ཞན་པར་འགྱུར། །མིང་གཞིའི་ཡི་གེ་དྲག་དང་ཞན། །གཉིས་ཀ་དག་དང་ཕྲད་གྱུར་ན། །རྗེས་འཇུག་མ་ནིང་ཡི་གེ་འ། །དེ་ནི་གཉིས་ཀ་ཅན་དུ་འགྱུར། །མིང་གཞིའི་ཡི་གེ་དྲག་དང་ཞན། །གཉིས་ཀ་དག་དང་མ་ཕྲད་ན། །རྗེས་འཇུག་འ་ཡིག་དྲག་ཞན་གཉིས། །གང་དུ་ཡང་ནི་མི་འགྱུར་རོ། །གྲོགས་ཀྱི་དབྱེ་བས་ཕྱེ་བའི་ཚུལ། །དེས་ན་འགྱུར་དང་མཚན་གཉིས་དང༌། །མཚན་མེད་མ་ནིང་གསུམ་དུ་འདོད། །ཅེས་རྩ་བ་དང་མཉམ་སྦྲགས་ཀྱིས་གསུངས། དེ་གཉིས་ལ་ཞིབ་ཏུ་དཔྱད་པར་བྱ་བ་འདི་དག་ཡོད་དེ༑ གོང་གི་ཞ་ལུ་ལོ་ཆེན་གྱི་གསུང་བཞིན་ཁས་བླངས་ན་ཆད་སྐྱོན་མང་དུ་འབྱུང་སྟེ། རྗེས་འཇུག་ག་ང་ན་གསུམ་གྱི་འཇུག་ཡུལ་མིང་གཞི་ཕོ་དང་འཕྲད་པའི་སྐབས་སུ་དྲག་ཕྲད་དྲག་འགྱུར་དུ་གསུངས་པ་དང༌། དེ་བཞིན་རྗེས་འཇུག་ད་ང་ན་གསུམ་མིང་གཞི་ཞན་པ་མོ་ཡིག་དང་འཕྲད་པའི་སྐབས་སུ་ཞན་ཕྲད་ཞན་འགྱུར་དུ་བཞག་པ་རྩ་བའི་གཞུང་དང་འགྲེལ་ཚུལ་ཙམ་གྱིས་འགྲིག་ཀྱང༌། རྗེས་འཇུག་ག་ང་ན་གསུམ་གྱི་འཇུག་ཡུལ་དུ་གྱུར་པའི་མིང་གཞི་མ་ནིང་ཡོད་པས་དེ་དག་ལ་འཕྲད་སྐབས་རྟགས་ཁོངས་གང་དུ་བསྡུ་དགོས་པའི་གནད་དོན་ཞིག་མི་འདོད་བཞིན་དུ་མདུན་དུ་ལྷུང༌། དཔེར་ན། ཁག ཁང་པ། ཁོན་སོགས་ཤིན་ཏུ་མང་བས་འདི་དག་གང་གི་ཁོངས་སུ་བསྡུ་རྒྱུའི་སྐྱོན་འབབ་པ་དང༌། གལ་ཏེ་དེ་དག་སྐབས་འདིར་བཤད་པར་བྱ་བའི་གནས་སུ་མ་བཤད་ན་ཆད་སྐྱོན་འབྱུང༌། དེ་བཞིན་མཚན་གཉིས་མ་ནིང་གི་སྐབས་སུའང་འཆད་སྐྱོན་མང་དུ་སྣང་སྟེ། རྗེས་འཇུག་མ་ཡིག་ནི་མིང་གཞི་བརྩེགས་པ་ཅན་དང༌། ཡང་འཇུག་སོགས་ལ་མཉམ་གཅིག་ཏུ་མ་འཕྲད་པའི་གནས་སྐབས་སུ་རྟགས་ཁོངས་གང་དུ་བསྡུ། དཔེར་ན། གམ། ཀེམ། ཙམ་སོགས་ཀྱི་གནད་དོན་ཇི་ལྟར་ཐག་གཅོད་བྱེད་དམ། དེ་བཞིན་མཚན་མེད་མ་ནིང་གི་སྐབས་སུའང་དེ་དང་མཚུངས་པའི་སྐྱོན་ཡོད་དེ། རྗེས་འཇུག་ལ་ཡིག་གི་འཇུག་ཡུལ་དུ་གྱུར་པའི་མིང་གཞི་ལ་མ་ནིང་གིས་མ་ཁྱབ་པའི་ཕྱིར། དེས་ན་དེ་ལྟར་ཁས་བླངས་ན་ནོར་བའི་ཆ་དང་གནོད་བྱེད་མང་དུ་འབབ་པའི་ཚུལ་ལ་ངེས་ཤེས་འདྲེན་རྒྱུ་གལ་ཆེ། ཞ་ལུའི་གསུང་དང་བསྡུར་ན་པྲ་ཏིའི་གསུང་ཁས་ལེན་དུ་རུང་བར་སྣང་སྟེ། དྲག་དང་ཕྲད་ན་དྲག་པར་འགྱུར། །ཞེས་པར་རྗེས་འཇུག་མ་ནིང་འ་ཡིག་མིང་གཞིའི་ཕོ་དང་འཕྲད་པ་དང༌། སྔོན་འཇུག་མ་ནིང་ལ་མིང་གཞི་ཕོ་དང་འཕྲད་པ་བཅས་དྲག་པོར་འགྱུར་བ་དང༌། དེ་བཞིན་རྗེས་འཇུག་འ་ཡིག་མིང་གཞིའི་མོ་དང་འཕྲད་པ་དང༌། སྔོན་འཇུག་མོ་ཡིན་པ་མིང་གཞི་མ་ནིང་དང་འཕྲད་པ་བཅས་ནི་ཞན་པར་འགྱུར་བ་དང༌། དེ་ལྟའི་དྲག་ཕྲད་དྲག་འགྱུར་དང་ཞན་ཕྲད་ཞན་འགྱུར་གཉིས་ལ་འགྱུར་བ་མ་ནིང་ཞེས་གསུངས་པ་དང༌། དེ་བཞིན་མཚན་གཉིས་མ་ནིང་སྐབས་སུ་སྔོན་འཇུག་ཕོ་དང་མིང་གཞི་མོ་ལ་འཕྲད་ན་མཚན་གཉིས་མ་ནིང་དུ་འགྱུར་བར་གསུངས། འདི་ནི་མིང་གཞི་ཕོའི་སྔོན་འཇུག་ནི་ཕོ་དང་མ་ནིང་གིས་ངེས་པས། འདི་ལའང་གནོད་བྱེད་མི་འབབ་པར་སྣང༌། མཚན་མེད་མ་ནིང་ནི་སྔོན་འཇུག་མེད་པའི་མིང་གཞི་མ་ནིང་ལ་འཇུག་པ་ནི་མཚན་མ་མི་གསལ་བར་གསུངས། དེས་ན་འདི་ཉིད་ལ་རིགས་པས་གནོད་བྱེད་མི་ཕོག་པ་དང་འཆད་སྐྱོན་མི་འབྱུང་བ་གཉིས་ཀྱིས་གཞུང་འདི་ནི་ཞ་ལུའི་གཞུང་ལས་ལྷག་པ་མངོན་སུམ་དུ་གྲུབ། གཞུང་འདི་གཉིས་ནི་དཔེ་མཚོན་ཙམ་དུ་བཀོད་པ་ལས་སྔ་འགྲེལ་རྣམས་སུ་སྐབས་འདིའི་བཞེད་པ་མི་མཐུན་པར་སོ་སོར་སྣང་བས་སོ་སོར་བཤད་ན་སྣག་ཤོག་གྲོན་པའི་རྒྱུ་ལས་མ་འདས་པས་བཞག
    གོང་ནས་གཞུང་འགྲེལ་མི་འདྲ་བ་ཁག་ཅིག་དཔེ་མཚོན་དུ་བཀོད་དེ་འཐད་པ་དང་མི་འཐད་པའི་གནད་བཤད་པ་དང་བསྟུན་ནས། ཆོས་རྗེ་མཆོག་གི་གཞུང་འདི་ཉིད་ཐོན་མིའི་གཞུང་གི་རྗེས་འཇུག་གི་ནང་གསེས་རྟགས་ཀྱི་འཇུག་པ་བཤད་པ་བཞིན། རང་གི་འདོད་ཚུལ་ལམ་བསམ་ཚུལ་ཙམ་ཞིག་བཀོད་པར་བྱ་རྒྱུ་ཡིན་ལ། འདི་ཉིད་ཆོས་རྗེ་མཆོག་གི་དགོངས་པར་བསམ་མི་རུང་བ་ནི་གོང་བཤད་ཟིན་ཡང༌། ད་དུང་དཀར་པོའི་ཆོས་ལ་བརྒྱ་ཚར་དང༌། གལ་པོ་ཆེ་ལ་ནན་ཏན་གྱི་དཔེ་བཞིན་དགོངས་བཞེས་ཡོང་བར་ཞུ་བ་དང་བཅས། རང་གི་འདོད་ཚུལ་འགོད་པ་ནི། ཆོས་རྗེ་མཆོག་གིས་སྤྱིའི་རྟགས་ཀྱི་དབྱེ་བ་ཞ་ལུ་ལོ་ཆེན་དང་མཐུན་ཡང༌། ནང་གསེས་རྟགས་ཀྱི་དབྱེ་བ་འདི་ཉིད་ཞ་ལུའི་གསུང་དང་བསྟུན་མི་རུང་སྟེ། དེ་ལ་རིགས་པ་དང་ཆད་སྐྱོན་གཉིས་ཀ་ཡོད། དེར་བརྟེན་ནས་ནང་གསེས་རྟགས་ཀྱི་དབྱེ་བ་གསར་དུ་བཤད་རྒྱུ་ལས་མ་འདས། དེ་ཡང་ཕོ་ཡིག་ནང་གསེས་རྟགས་ཀྱི་དབྱེ་བ་རྗེ་ཞ་ལུ་དང་གཅིག་མཚུངས་སུ་ཕྱེ་ན་སྐྱོན་གང་ཡང་མེད་པས་དེ་ལྟར་དབྱེ་ན། ད་བ་ས་གསུམ་ནི་རིམ་བཞིན་ད་རབ། བ་འབྲིང༌། ས་ཐ་མ་དང༌། འཇུག་ཚུལ་ནི་ཞ་ལུའི་གསུང་དང་བསྟུན་མི་རུང་བས་གསར་དུ་བཤད་ན། མཁྱེན་གཏེར་རྗེས་བཟུང་པྲ་ཏིའི་གཞུང་དང་བསྟུན་ནས་བཤད་ན་ལེགས་པར་སྣང༌། དེས་ན་དྲག་པ་གསུམ་ཉིད་དེ་རྗེས་འཇུག་ཕོ་ཡིག་གསུམ་ནི་ནང་འཕྲད་ཡོད་དང་མེད་པའི་དབང་གིས་དྲག་ཞན་སོ་སོར་འགྱུར་བ་ཡིན་ཏེ། མིང་གཞི་ཕོ་ལ་འཕྲད་པ་དང༌། མིང་གཞི་མོ་ལ་འཕྲད་པ་དང༌། མིང་གཞི་མ་ནིང་ལ་འཕྲད་པ་ལས་དྲག་ཞན་བར་མའི་རྣམ་པར་སྐྱེད་པ་མ་ཟད། འཕྲད་པར་བྱ་བའི་རྗེས་འཇུག་སྐྱེས་བུ་རབ་འབྲིང་སོ་སོར་འཕྲད་པས་དེས་ཀྱང་རྣམ་པ་གསུམ་དུ་འགྱུར། སྐབས་འདིར་སྔོན་འཇུག་ལ་མ་ལྟོས་ཤིང་རྗེས་འཇུག་དང་མིང་གཞི་ནང་འཕྲད་མ་འཕྲད་ཀྱིས་བཞག རྗེས་འཇུག་མོ་ཡིག་གི་ནང་གསེས་རྟགས་ཀྱི་དབྱེ་བ་རྗེ་ཞ་ལུའི་གསུངས་དང་བསྟུན་དཀའ་བར་བརྟེན། གསར་དུ་ཕྱེ་ན་འདི་ལྟར་སྣང་སྟེ། རྗེས་འཇུག་མོ་ནི་འ་ར་གཉིས་ཡིན་པ་ལས། ར་ཡིག་ལ་ཡང་འཇུག་ཐོབ་པས། ར་ཡིག་མིང་གཞི་གང་ལ་ཞུགས་ཀྱང་ཡང་འཇུག་ཡོད་པ་ནི་མོ་ཙམ་དང༌། ར་ལ་ཡང་འཇུག་མེད་པ་དང་འ་མཐའ་ཅན་གཉིས་ནི་ཤིན་ཏུ་མོ་ཡིན་ནོ། །དེ་ལའང་འ་དང་ར་གཉིས་ལ་མོ་ཙམ་དང་ཤིན་ཏུ་མོའི་ཁྱད་པར་ཡོད་པས། ཞན་པ་ལ་ཡང་ནང་གསེས་གཉིས་སུ་འགྱུར་བ་དང༌། དེ་བཞིན་གོང་ནས་བཤད་པའི་ཕོ་ཡིག་གི་སྐྱེས་བུ་རབ་འབྲིང་གཉིས་ལ་དྲག་པ་དང༌། སྐྱེས་བུ་ཐ་མ་ཞན་པར་བཞག་ན། རྩ་བའི་གཞུང་ལས། དེ་ཡང་ནང་གི་ཆ་ཤས་ཀྱིས། །དེ་ཡང་དྲག་ཞན་གཉིས་སུ་དབྱེ། །ཞེས་པའི་དགོངས་དོན་ཇི་བཞིན་འགྲེལ་ནུས་སོ། །
    རྗེས་འཇུག་མ་ནིང་ཡི་གེ་རྣམས་ཀྱི་ནང་གསེས་རྟགས་ཀྱི་དབྱེ་བ་ནི་ཞ་ལུའི་གསུང་དང་བསྟུན་ཐབས་མེད་པས་གསར་དུ་ཕྱེ་ན། རྗེས་འཇུག་ག་ན་ང་མ་ལ་ལྔ་ནི་མིང་གཞི་ཕོ་ལ་ཞུགས་པའི་སྐབས་སུ་ཡང་འཇུག་ཡོད་མེད་གཉིས་ཀ་དང༌། མིང་གཞི་མ་ནིང་ལ་ཞུགས་པའི་སྐབས་སུ་ཡང་འཇུག་ཡོད་པ་བཅས་ནི་དྲག་དང་འཕྲད་པས་དྲག་པོར་འགྱུར་བ་དང༌། དེ་བཞིན་རྗེས་འཇུག་ག་ན་ང་མ་ལ་རྣམས་ནི་མིང་གཞི་མོ་ལ་ཞུགས་པའི་སྐབས་སུ་ཡང་འཇུག་མེད་པ་རྣམས་ནི་ཞན་པར་འཕྲད་པས་ཞན་པར་འགྱུར་བས་དེ་གཉིས་ནི་འགྱུར་བ་མ་ནིང་དང༌། རྗེས་འཇུག་ག་ན་ང་མ་ལ་ལྔ་ནི་མིང་གཞི་མོ་ཡིག་ལ་ཡང་འཇུག་དང་བཅས་ཞུགས་པ་ན་དྲག་ཞན་གཉིས་ཀའི་སྒྲའི་ཆ་དང་ལྡན་པས་མཚན་མ་གཉིས་ལྡན་གྱི་མ་ནིང་དང༌། དེ་བཞིན་རྗེས་འཇུག་ག་ན་ང་མ་ལ་རྣམས་ནི་མིང་གཞི་མ་ནིང་ལ་ཡང་འཇུག་མེད་པར་ཞུགས་པ་ནི་དྲག་ཞན་གང་གི་སྒྲའི་ཆ་ཤས་མི་ལྡན་པའི་མཚན་མེད་མ་ནིང་ཡིན་ནོ། །དེ་ཡང་སྡོམ་གྱི་ཚུལ་དུ་བཤད་ན། རྗེས་འཇུག་ཡི་གེ་བཅུ་པོ་ལས། །ད་བ་ས་གསུམ་ཕོ་ཡིན་ཞིང༌། །འ་ར་གཉིས་ནི་མོ་ཡིན་ལ། །ག་ང་ན་མ་ལ་ལྔ་པོ། །མ་ནིང་ཡིན་པར་ཤེས་པར་བྱ། །དེ་ཡང་ད་རབ་བ་འབྲིང་སྟེ༑ ༑ས་ནི་སྐྱེས་བུ་ཐ་མ་དང༌། །ར་ལ་ཡང་འཇུག་ལྡན་པ་ནི། །མོ་ཙམ་ར་ཡི་ཡང་འཇུག་དོར། །འ་མཐའ་ཅན་གཉིས་ཤིན་ཏུ་མོ། །ག་ང་ན་མ་ལ་ལྔ་པོ།། ཕོ་ལ་ཡང་འཇུག་ཡོད་མེད་གཉིས། །མ་ནིང་ཡང་འཇུག་ཡོད་པ་རྣམས། ། དྲག་དང་ཕྲད་ན་དྲག་པར་འགྱུར། །མོ་ལ་ཡང་འཇུག་མེད་པ་ནི། །ཞན་དང་ཕྲད་ན་ཞན་པར་འགྱུར། །དེ་གཉིས་འགྱུར་བ་མ་ནིང་ཡིན། །དེ་བཞིན་མོ་ལ་ཡང་འཇུག་ཅན། །མཚན་གཉིས་མ་ནིང་ཡིན་པར་འདོད། །མ་ནིང་ཡང་འཇུག་མེད་པ་ནི། །མཚན་མེད་མ་ནིང་ཞེས་སུ་གྲགས། ། དེ་ལྟར་འགྱུར་དང་མཚན་གཉིས་དང༌། །མཚན་མེད་ཅེས་སུ་དབྱེ་བར་ངེས། ། ཞེས་སོ། །
    དེ་དག་དཔེར་བརྗོད་ཀྱི་ལམ་ནས་གསལ་བར་བྱ་བ་ལ། ཐོག་མར་ཕོའི་སྐྱེས་བུ་རབ་ནི། བཀོད། ཀད། ཁད། འགོད། རྔོད་བཅས་ཡིན་ལ། སྐྱེས་བུ་འབྲིང་ནི། བཀབ། ཀབ། ཁོབ། ཁོབས། སྐབས། ལྕིབས། རྔབས། ཞབ་སོགས་ཡིན་ཞིང༌། སྐྱེས་བུ་མཐའ་མ་ནི། བཀས། ཀས། དགས། མགོས། ཉོས་སོགས་ཡིན་པས་འདིས་མཚོན་ནས་ཤེས་པར་བྱ། མོ་ཙམ་ནི། སྐོརད། འཁོརད། སྒོརད་བཅས་ཡིན་ལ། ཤིན་ཏུ་མོ་ནི། ཀར། དགར། ངར། མངའ། རྔའ་སོགས་ཡིན། དེ་བཞིན་དུ་འགྱུར་བ་མ་ནིང་ནི། བཀག ཀག ཀགས། ཀང༌། བཀང༌། སྐོངས། བཀན། ཀན། སྐོནད། བཀམ། ཀམ། སྐོམས། བཀོལ། ཀོལ། སྐོལད། ཁེགས། འཁོནད། ཁོངས། ཁོམས། ཁོལད། གག གང༌། གམ། གན། གལ་བཅས་པ་ནི་འགྱུར་བ་མ་ནིང་དང༌། མཚན་གཉིས་མ་ནིང་ནི། གགས། གངས། གོམས། སྒོནད། རྒལད་བཅས་ནི་མཚན་གཉིས་མ་ནིང་དང༌། མཚན་མེད་མ་ནིང་ནི། ཁག ཁང༌། ཁམ། ཁན། ཁལ་བཅས་ནི་མཚན་མེད་མ་ནིང་ངོ༌། །
རབ་མཛེས་ཤེས་བྱའི་བཞིན་རས་གསར་བའི་ངོར། །འཆགས་པའི་ཟུར་མིག་སྙིང་དུ་འཕོས་པ་ན། །
འདོད་ལྡན་སྒྲོ་མདོངས་བདག་མོའི་གར་སྟབས་འབུམ། །མ་བྲིས་ཀླད་པའི་ངོས་སུ་ཅི་ཡང་རྩེན། །
ཆགས་ལྡན་བདག་པོར་དགའ་མའི་རེག་བྱ་དང༌། །པདྨའི་ཚལ་ལ་ཉི་མའི་དཀྱིལ་འཁོར་ཉིད། །
ཀུ་མུད་བཞིན་ལ་ཟླ་བའི་མིག་གི་ཟེར། །རིག་པ་གསར་པར་དེས་ཀྱང་མཚོན་པ་མིན། །
མི་ལོ་བརྒྱད་བརྒྱའི་སྔོན་དུ་བཀྲལ་བའི་གཞུང༌། །དེང་གི་རིག་པའི་འགྲོས་དང་སྦྱར་བ་ན། །
སླར་ཡང་ཀུན་གསལ་དགའ་མའི་ཕྲག་གོང་དུ། །འགྱིང་བའི་ཁྲི་གདུགས་དཀྱིལ་འཁོར་ཀུན་ནས་བརྗིད། །
ཀྱེ་མ་ཆོས་རྗེ་མཆོག་གི་ཞལ་སྒོ་ལས། །མཆེད་པའི་དྲི་བསུང་འབུམ་དུ་ཕྱེ་བ་ཡི། །
ཆ་ཤས་སྙིང་དུ་བབ་པའི་དངོས་གྲུབ་ཀྱིས། །བླངས་པའི་རྟེན་འདི་དོན་ཡོད་ཉིད་དུ་གྱུར། །
ཆོས་རྗེ་ཐུགས་ཀྱི་འོ་མཚོ་དཀྲོག་པ་ལས། །བྱུང་བའི་རིག་པའི་ནོར་བུ་འབུམ་བརྒྱ་པ། །
ཡིད་ཀྱི་སྐལ་བར་ཤར་བའི་དགའ་སྟོན་འོད། །ལེགས་བྱས་སྟོང་གིས་བསྒྲུབས་པ་ཁོ་ནར་ཟད། །
འདིར་བྱུུང་རིག་པའི་འཛུམ་ཟེར་འཕྲོས་པ་ལས། །བྱུང་བའི་དགེ་བ་གང་དེའི་ཆོས་རྗེ་ཡི། །
བཞེད་གཞུང་སྲིད་པའི་སྒྲོན་མེར་གྱུར་ནས་ཀྱང༌། །རྨོངས་མུན་འཇོམས་པའི་དཔལ་དུ་འགྱུར་བར་སྨོན། །
ཞེས་བར་སྐབས་ངལ་གསོ་བའི་ཚིགས་སུ་བཅད་པའོ། །
ཟུར་མཆན།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༢༤ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༥༡ པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༡༣༥ པར་གསལ།
དཔལ་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་དཔར་མའི་ཤོག་གྲངས་༡༤༤ན་གསལ།
དཔལ་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༩ན་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༧༩ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༠༠ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༥༣ པར་གསལ།
དཔལ་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༤༤ ན་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༨༠ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༡༤ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༥༡ པར་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༧༩ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༢༠༣ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༣༤༩ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༥༣ པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༨༩ པར་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༨༠ ན་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༥༤ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་དཔར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༢༠༤ ནས་༢༡༠ བར་ཞིབ་ཏུ་གཟིགས་རོགས་ཞུ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༨༠ དང་༨༡ ན་གསལ།

དོན་གྱི་འཇུག་ཚུལ་བཤད་པ།
    གཉིས་པ། དོན་གྱི་འཇུག་ཚུལ་བཤད་པ་ལ། སྐབས་འདིར་ཐོན་མིའི་རྩ་བར། སྔ་མ་གང་ལྟར་གྱུར་པ་དང༌། ཕྱི་མ་གང་ལྟར་འགྱུར་བ་ཞེས་གཉིས་ཀྱིས་བཤད་མོད། སྐབས་འདིར་ཆོས་རྗེ་མཆོག་གིས་ཕྱི་མ་གང་ལྟར་འགྱུར་བའི་གཞུང་ལས་གསུངས་མེད་པར་བརྟེན། སྐབས་དོན་དང་བསྟུན་ནས་ཕྱི་མ་གང་ལྟར་འགྱུར་བའི་དོན་བཤད་པར་བྱ་རྒྱུ་ལས་མ་འདས། འོན་ཀྱང་སྔ་མ་གང་ལྟར་གྱུར་པའི་དོན་ཡང་ངེས་དགོས་པར་བརྟེན། ཕྱི་མ་དག་གི་འདྲེན་ཚུལ་བཤད་པའི་མཇུག་ནས་ཞར་བྱུང་གི་ཚུལ་དུ་བཤད་རྒྱུ་ཡིན་པས་དེར་གཟིགས་པར་འཚལ། དེས་ན་དོན་གྱི་འཇུག་ཚུལ་ནི་ཅི་ལྟ་བུ་ཞེ་ན། 
རྩ་བ་ལས།
    དེ་ནས་དོན་གྱི་འཇུག་ཚུལ་ནི། །རང་རང་མཐུན་པའི་མཐའ་དྲངས་ཏེ། །
    ཞེས་གསུངས་པའི་དོན་ནི། དེ་ནས་ཞེས་པ་ནི་གོང་ནས་རྗེས་འཇུག་ཡི་གེ་རྣམས་ཀྱི་སྒྲ་ཡི་འཇུག་ཚུལ་བཤད་པ་དེ་ཡིན་ཞིང༌། དེ་ཉིད་བཤད་ཟིན་ནས་དོན་གྱི་འཇུག་ཚུལ་བཤད་པ་ནི། རྗེས་འཇུག་ཡི་གེ་དེ་དག་རྣམས་ཀྱིས་རྟགས་མཚུངས་དང་བརྗོད་བདེ་གཉིས་ཀྱིས་མིང་མཐའ་འམ་ཕྲད་རྣམས་དྲང་བར་བྱ་རྒྱུ་དེ་ཡིན་ཞིང༌། དེར་འདྲེན་ཚུལ་ལ་རྟགས་མཚུངས་དང་བརྗོད་བདེ་གཉིས་སུ་ཡོད། རྟགས་མཚུངས་ཞེས་པའི་དོན་ནི། འདྲེན་བྱེད་སྔ་མའི་རྗེས་འཇུག་དང་དྲང་བྱ་ཕྲད་དང་མིང་མཐའ་གང་ཡིན་པ་དེར་གོ་དགོས། དེ་གཉིས་རྟགས་མཚུངས་པ་སྟེ༑ གཉིས་ཀ་ཕོ་དང་མ་ནིང༌། མོ་བཅས་སུ་གྲུབ་ན་རྟགས་མཚུངས་ཞེས་བརྗོད་པ་དང༌། དེ་གཉིས་ཀ་རྟགས་མི་མཚུངས་པར་འདྲེན་བྱེད་རྗེས་འཇུག་ཕོ་ཡིན་པར། དྲང་བྱའི་མིང་མཐའ་འམ་ཕྲད་དེ་ཉིད་མོ་ཡིན་ན་བརྗོད་བདེར་འཇོག་དགོས། སྤྱིར་རྟགས་མཚུངས་དང་བརྗོད་བདེ་གཉིས་ལས་བརྗོད་པ་བདེ་བ་དབང་བཙན། དེས་ན་རྟགས་མཚུངས་ཀྱང་བརྗོད་པའང་བདེ་ན་རྟགས་མཚུངས་པ་དེ་ཉིད་འདྲེན་པ་དང༌། རྟགས་མཚུངས་ཀྱང་བརྗོད་པ་མི་བདེ་བ་ཡིན་ན། བརྗོད་པ་བདེ་བ་གང་ཡིན་པ་དེ་ཉིད་འདྲེན་པར་བྱ་དགོས་པ་ནི། བརྡ་སྤྲོད་པ་སྤྱིའི་འགྲོ་སྟངས་ཤིག་ཏུ་ངེས། དོན་གྱི་འཇུག་ཚུལ་འདིར་ཕྲད་བཅུ་བདུན་གྱི་འདྲེན་ཚུལ་རིམ་བཞིན་བཤད་ཡོད་དོ། །
    དང་པོ། སླར་བསྡུ་ནི། རྩ་བ་ལས།
    རྗེས་འཇུག་ཡི་གེ་བཅུ་པོ་ནི། །མིང་གང་གི་ནི་མཐའ་སྦྱར་བ། །
    དེ་ལ་ཨཱ་ལི་བཞི་པ་སྦྱར། །སླར་བསྡུ་བར་ནི་ཤེས་པར་བྱ། །
    ཞེས་གསུངས་པའི་དོན་ནི། རྗེས་སུ་འཇུག་པའི་ཡི་གེ་བཅུ་པོ་ནི་མིང་གི་མཐར་སྦྱར་ནས་མིང་དུ་གྲུབ་པ་དེ་ལ། སླར་ཡང་རང་དང་མཚུངས་པའི་རྗེས་འཇུག་ཡི་གེ་རྗེས་སུ་སྦྱར་ཏེ། དེ་ལ་དབྱངས་ཡིག་བཞི་པ་ན་རོ་སྦྱར་བས། གོ་ངོ་དོ་ནོ་བོ་མོ་འོ་རོ་ལོ་སོ་ཞེས་བཅུར་གྲུབ་པ་དང༌། ད་དྲག་གི་མཐར་ཏོ་ཐོབ་པས་བཅུ་གཅིག་ལ་སླར་བསྡུའི་ཕྲད་ཅེས་སུ་བརྗོད་པ་དང༌། འདིར་སྨྲ་སྒོར་ཟླ་སྡུད་ཅེས་ཀྱང་ཟེར། སླར་བསྡུའམ་རྫོགས་ཚིག་ཅེས་པའི་དོན་ལ། ཞ་ལུ་ལོ་ཆེན་གྱིས། 1དོན་རེ་ཞིག་རྫོགས་པར་སྟོན་པ་སྟེ། དེའི་ཐ་སྙད་ནི་སླར་བསྡུ་བ་ཞེས་བྱ་བར་ནི་ཤེས་པར་བྱའོ། །ཞེས་གསུངས། དེ་དང་མཚུངས་པར་ཨ་ལག་ཤ་ངག་དབང་བསྟན་དར་གྱིས། 2དེ་ལ་ཅིའི་ཕྱིར་སླར་བསྡུ་ཞེས་བྱ་ཞེ་ན་རང་ཚིག་གི་རྗེས་སུ་སླར་ཡོང་རྒྱུའི་དོན་གང་ཡིན་རེ་ཞིག་བསྡུས་སོང་བས་ན་སླར་བསྡུ་ཞེས་བྱའོ། །ཞེས་གསུངས། མཁས་དབང་དམུ་དགེ་བསམ་གཏན་མཆོག་གིས། 3དོན་དེ་རེ་ཞིག་རྫོགས་པར་སྟོན་པས་རྫོགས་ཚིག་ཟེར་བ་ལས་དོན་ཡོངས་སུ་རྫོགས་པར་སྟོན་མི་དགོས། རང་གི་རྗེས་དེ་མ་ཐག་ཏུ་སླར་ཡང་རང་གི་ཚིག་གྲོགས་འབྱུང་བ་སྡུད་པའམ་མི་འབྱུང་བར་བྱས་པས་སླར་སྡུད་ཅེས་ཀྱང་བརྗོད། རང་གི་མཇུག་དེ་མ་ཐག་ཏུ་ཚིག་རང་གི་ཟླ་བོའམ་གྲོགས་པོ་འབྱུང་བ་བསྡུས་པའམ་མི་འབྱུང་བར་བྱས་པས་ན་ཟླ་སྡུད་ཟེར། རྫོགས་ཚིག་དེ་དག་གི་རྗེས་སུ་ཚིག་གཞན་འབྱུང་ཡང་སྔ་མའི་ཚིག་གྲོགས་མིན་ལ། འདིའི་ཟླ་སྡུད་ཅེས་པའི་སྡུད་ནི། འབྱེད་སྡུད་ཀྱི་སྡུད་མིན་གྱི་མཇུག་སྡུད་ཀྱི་སྡུད་ཡིན་ནོ། །ཞེས་གསུངས་པ་ལྟར་ངེས་པར་བྱ་དགོས། གོང་གི་དོན་དེ་དག་ལ་བརྟེན་ནས་སླར་བསྡུའམ་རྫོགས་ཚིག ཡང་ན་ཟླ་སྡུད་ཅེས་པའི་དོན་དེ་ཉིད་ངེས་སླ། སྐབས་འདིར་བསྡུའམ་སྡུད་ཅེས་འབྱུང་བ་ནི་མཁས་པའི་དབང་པོ་དམུ་དགེ་བསམ་གཏན་མཆོག་གིས་འབྱེད་སྡུད་ཀྱི་སྡུད་མིན་པར། མཇུག་སྡུད་ཀྱི་སྡུད་ཡིན་པར་གསུངས་པ་ནི་གལ་ཆེ་སྟེ། སྐབས་འདིར་སྡུད་པ་ཞེས་པའི་དོན་ནི་དོན་མང་པོ་ཕྱོགས་གཅིག་ཏུ་བྱེད་པའི་དོན་དུ་སྦྱར་མེད་པས་ཡིན། འོ་ན་ཅི་ཞེ་ན། མཇུག་སྡུད་པའི་དོན་དུ་བཀྲལ་ཡོད་ཅིང་དེ་ཉིད་རྫོགས་དང་སྦྱར་ན་དོན་གསལ་བར་ནུས་ཏེ། རྫོགས་ནི་ཟད་པའི་དོན་དང་ཚང་བའི་དོན་གཉིས་ལ་འཇུག་པ་ལས་སྐབས་འདིར་ཚང་བའི་དོན་ལ་གོ་དགོས་པས། སྐབས་དོན་རེ་ཞིག་ཚང་བས་མཇུག་སྡུད་པ་ཞེས་བརྗོད་ན། སྐབས་འདིའི་དོན་ཇི་བཞིན་རྟོགས་པར་ནུས། 
    སྐབས་འདིར་སྔོན་གྱི་མཁས་པ་མང་པོས་སླར་བསྡུ་རྣམ་དབྱེ་དང་པོའི་དོན་དུ་བསྟན་ཟེར་པ་དང༌། སླར་བསྡུ་དང་འབྲེལ་ནས་རྣམ་དབྱེ་དང་པོ་བསྟན་ཟེར་པ་སོགས་འགྲེལ་ཕྱོགས་མི་འདྲ་བ་རེ་ཡོད་དེ། ཞ་ལུ་ལོ་ཆེན་གྱིས། 4རྣམ་དབྱེ་དང་པོ་དང་འབྲེལ་ནས་སླར་བསྡུ་བཤད་པ། ཞེས་དང༌། པྲ་ཏིས། 5རྣམ་དབྱེ་དང་པོ་དང་འབྲེལ་བ་གོ་ལ་སོགས་བཤད་པ། ཞེས་དང༌། རྣམ་གླིང་པཎ་ཆེན་དཀོན་མཆོག་ཆོས་གྲགས་ཀྱིས། 6སླར་བསྡུ་འདི་དག་དང་འབྲེལ་བ་ནི་རྣམ་དབྱེ་དང་པོའི་དོན་དུ་ཤིན་ཏུ་གསལ་བའི་ཕྱིར་རོ། །ཞེས་གསུངས་པ་དང༌། འདི་དག་ལ་ཀུན་མཁྱེན་སི་ཏུ་མཆོག་གིས། 7ཡང་འགྲེལ་བྱེད་ཕལ་ཆེར་གྱིས། སླར་བསྡུའི་སྒྲ་འདི་རྣམ་དབྱེ་དང་པོའི་དོན་དུ་བཤད་ཀྱང་ཤིན་ཏུ་འཐད་པར་མ་མཐོང་སྟེ། རྣམ་དབྱེ་དང་པོའི་གཅིག་གིས་དོན་གྱི་ངོ་བོ་ཙམ་ལས་གཞན་མི་སྟོན་ལ། འདི་ནི་སྡུད་པའི་སྒྲ་ཡིན་པའི་ཕྱིར་དོན་གྱི་ལྡོག་པ་སྟོན་བྱེད་དུ་འགྱུར་བས་ཀྱང་ཁྱད་པར་ཆེ་ཞིང༌། ཁྱོད་ལའོ། །འདི་ཡིས་སོ། །སློང་མོ་བར་རོ། །འབྱུང་ཁུངས་ནས་སོ། །བདག་གིའོ། །ཤིང་ལའོ། །རྟག་ཏུའོ། །ལྟ་བུ་གཉིས་པ་ལ་སོགས་པའི་རྣམ་དབྱེ་ཐམས་ཅད་ཀྱི་མཐར་ཡང་སླར་བསྡུ་སྦྱར་བ་ཡོད་པས། ཁྱེད་ལྟར་ན་དེ་རྣམས་ཀྱང་རྣམ་དབྱེ་དང་པོའི་དོན་ཅན་དུ་འདོད་དགོས་པའི་ཕྱིར་རོ། །ཞེས་དགག་པར་མཛད་པ་འདི་ཉིད་གཙོ་བོ་རྣམ་གླིང་པཎ་ཆེན་དང༌། ཟུར་ནས་ཞ་པྲ་གཉིས་ཀྱང་བཀག འདི་ལའང་མཁས་པའི་དབང་པོ་ཚེ་ཏན་ཞབས་དྲུང་ཚང་གིས། 8ཞྭ་ལུ་ལོ་ཆེན་དང་པྲ་སྟི་དགེ་བཤེས་རིན་པོ་ཆེ་སོགས་ཀྱིས། སླར་བསྡུ་ལ་རྣམ་དབྱེ་དང་པོ་དང་འབྲེལ་བ་ཞེས་བཤད་པ་ནི་ཤིན་ཏུ་ལེགས་ཏེ། དེ་ལྟ་མིན་ན་སླར་བསྡུ་འདི་རྣམ་དབྱེ་གང་གི་གྲས་སུ་བསྡུ་(བ་)བཤད་དུ་མེད་དོ། །དེ་ཡང་ཡིན་ཏེ། རྣམ་དབྱེ་གཉིས་པ་སོགས་སྟོན་པའི་སླད་དུ་གཞུང་ལས་ལ་དོན་བསྟན་པའི་གོང་རོལ་དེར་སླར་བསྡུ་བསྟན་པའི་རིམ་པ་ནི་དེ་ཡིན་ནོ། །ཞེས་གསུངས། སླར་བསྡུ་རྣམ་དབྱེ་དང་པོའི་དོན་དུ་བསྟན་ཞེས་བརྗོད་ན་ཁས་ལེན་མི་ནུས་ཏེ། དེ་ཉིད་ཀུན་མཁྱེན་སི་ཏུས་བཀག་པ་དོན་ལ་གནས། འོན་ཀྱང་རྣམ་དབྱེ་དང་པོ་དང་འབྲེལ་ནས་སླར་བསྡུ་བཤད་ཅེས་བརྗོད་ན། དེ་ནི་ཁས་ལེན་དགོས་པའི་གནས་སུ་སྣང་སྟེ། མིང་གང་གི་ནི་མཐའ་སྦྱར་བ། །ཞེས་གསུངས་པའི་མིང་ནི་རྣམ་དབྱེ་དང་པོའི་མིང་ལ་འཇོག་རྒྱུ་ལས་མ་འདས། དེ་ཉིད་རྣམ་དབྱེ་དང་པོའི་མིང་ལ་བཞག་ན། མིང་དེ་ཉིད་དང་འབྲེལ་ནས་སླར་བསྡུ་བསྟན་པས། རྣམ་དབྱེ་དང་པོ་དང་འབྲེལ་ནས་སླར་བསྡུ་བསྟན་པ་ཞེས་པ་འདིར་སྐྱོན་མེད་པ་མ་ཟད། ལེགས་ཆ་ཡོད་པའི་ཚུལ་ནི་མཁས་དབང་ཚེ་ཏན་ཞབས་དྲུང་གི་དགོངས་པ་ཇི་བཞིན་དོན་ལ་གནས་སོ། །
    སླར་བསྡུའི་སྒྲ་ཡི་སྦྱོར་ཚུལ་ནི། སྔ་མའི་རྗེས་འཇུག་གང་ཡིན་པ། ། དེའི་མཐར་དེ་མཚུངས་གོ་སོགས་སྦྱོར། །ས་དྲག་མཐའ་རུ་སོ་ཉིད་དང༌། །ད་དྲག་མཐའ་རུ་ཏོ་ཉིད་ཐོབ། །དེ་དག་གི་དཔེར་བརྗོད་ན། བཀག་གོ །དགང་ངོ་། །གཏད་དོ། །གྱོན་ནོ། །བཀབ་བོ། །སྐམ་མོ། །དགའ་འོ། །དཀར་རོ། །རྒལ་ལོ། །དགོས་སོ། །གྲགས་སོ། །དྲངས་སོ། །ཕེབས་སོ། །ངོམས་སོ། །སྐོནད་ཏོ།། སྐོརད་ཏོ། །སྐོལད་ཏོ། །ཞེས་པ་ལྟར་ཤེས་པར་བྱ། སྐབས་འདིར་སྔོན་གྱི་མཁས་པ་གོང་མ་ཚོས་སླར་བསྡུ་ལ་དངོས་དང་ཙམ་པོ་བ་སོགས་འཇོག་པའི་ལུགས་སྲོལ་མཆིས་ཀྱང༌། དུས་ཕྱིས་ཀུན་མཁྱེན་སི་ཏུས་བཀག་པ་ནས་རིམ་པར་དངོས་དང་ཙམ་པོ་བ་ཞེས་སུ་འདོད་ཚུལ་རྣམས་རིམ་བཞིན་ཡལ། སྤྱིར་སྐབས་འདིར་བཤད་པའི་སླར་བསྡུའི་ཕྲད་ནི་སྔོན་དུས་སུ། བརྗོད་པ་རེ་རེ་ཚང་བ་ན་དེའི་དོན་ཚང་བའི་རྟགས་སུ་སླར་བསྡུའི་ཕྲད་སྦྱོར་བའི་སྲོལ་མཆིས་པ་ནི༑ སྔོན་གྱི་གསུང་རབ་རྣམས་བཀླགས་ན་རྟོགས་པར་འགྱུར་བ་དང༌། དེང་སང་དེའི་ཚབ་ལ་ཡིན་དང་ཡོད། རེད། འདུག་ཅེས་བཀོལ་སྤྱོད་བྱ་བཞིན་ཡོད་པས་དོན་དུ་སླར་བསྡུའི་ཕྲད་དང་མཚུངས། ཡུལ་སྐད་དུ་དེ་དག་རེ་རེ་ཡིས་མ་འཐུས་པ་ལྟ་བུར་གཉིས་རེ་སྦྱར་དགོས་པར་སྣང་སྟེ། ཡིན་པ་རེད། ཡོད་པ་རེད། ལྟ་བུ་རྣམས་ཀྱང་འདི་དང་དོན་མཚུངས། བར་སྐབས་ཤིག་ནས་བརྗོད་པའི་མཚམས་སླར་བསྡུ་མི་བྱེད་པའི་ལམ་ལུགས་ཤིག་ཀྱང་བྱུང༌། དེ་དག་ནི་སྐད་ཀྱི་འཕེལ་རིམ་མམ་འགྱུར་བ་འགྲོ་སྟངས་ཤིག་ཡིན་པས། དེ་དག་ཞིབ་ཏུ་རྟོགས་པར་འདོད་ན་སྐད་ཀྱི་གཤིས་ལུགས་སུ་དཔྱད་རྒྱུ་ལས་མ་འདས། སྤྱིར་བརྡ་སྤྲོད་པའི་གཞུང་ནི་སྐད་ལ་བརྟེན་ནས་བཟོས་པ་དང༌། སྐད་ཀྱི་གཤིས་ལུགས་སུ་སྦྱར་ཡོད་པས་དེ་ལ་ཞིབ་འཇུག་བྱེད་སྐབས་ཀྱང་སྐད་ཀྱི་གཤིས་ལུགས་ལ་ཞིབ་ཏུ་དཔྱད་རྒྱུ་ནི་གལ་ཆེའོ། །
    གཉིས་པ། ལ་དོན་གྱི་ཕྲད་བཤད་པ་ལ། ཕྲད་དང་སྒྲ་ཡི་སྦྱོར་ཚུལ་བཤད་པ་དང༌། དོན་གྱི་འཇུག་ཚུལ་བཤད་པ། སྐབས་འདིའི་དོན་ལ་དཔྱད་པ་བཅས་གསུམ་ལས། དང་པོ། ཕྲད་དང་སྒྲ་ཡི་སྦྱོར་ཚུལ་བཤད་པ་ནི། རྩ་བ་ལས།
    རྗེས་འཇུག་ཡི་གེ་བཅུ་པོ་ལས། །མིང་གང་མཐའ་ན་བཅུ་པ་གནས། །
    དེ་ལ་ཨཱ་ལི་གཉིས་པ་སྦྱར། །གང་མིང་མཐའ་ན་བརྒྱད་པ་གནས། །
    དེ་ལ་གཉིས་པ་ཨུ་ཡང་སྦྱར། །གང་མིང་མཐའ་ན་གསུམ་པ་གནས། །
    དེ་ལ་ཨཱ་ལི་གཉིས་པ་སྦྱར། །བཞི་པ་དགུ་པ་དངོས་ཀྱང་སྟེ། །
    ཞེས་གསུངས་པའི་དོན་ནི། མིང་གང་ཡང་རུང་བའི་མཐའ་ན་རྗེས་འཇུག་ཡི་གེ་བཅུ་པ་གནས་པ་དེ་ལ་དབྱངས་ཡིག་གཉིས་པ་ཞབས་ཀྱུ་སྦྱར་བས་སུ་ཞེས་གྲུབ་པ་དང༌། དེ་བཞིན་དུ་མིང་གང་ཡང་རུང་བའི་མཐའ་ན་རྗེས་འཇུག་བརྒྱད་པ་ར་གནས་པ་དེ་ལ། དབྱངས་ཡིག་གཉིས་པ་ཨུ་སྦྱར་བས་རུ་ཞེས་གྲུབ་པ་དང༌། དབྱངས་ཀྱིས་མ་བརྒྱན་པ་ར་ནི་ཡང་སྒྲས་བསྟན་པ་བཅས་རུ་ར་གཉིས་དང༌། མིང་གང་ཡང་རུང་བའི་མཐའ་ན་གནས་པའི་རྗེས་འཇུག་ཡི་གེ་གསུམ་པ་ད་ལ་དབྱངས་ཀྱིས་བརྒྱན་པ་དུ་ཞེས་པ་དང༌། རྗེས་འཇུག་བཞི་པ་ན་དང་དགུ་པ་ལ་གཉིས་ལ་དབྱངས་ཀྱིས་མ་བརྒྱན་པར་གནས་པ་བཅས་དང༌། སྐབས་འདིར་དངོས་སུ་མ་བསྟན་ན་ཡང་དོན་ཐོབ་ཀྱིས་འཇུག་པ་ཏུ་བཅས་བདུན་དུ་གྲུབ་སྟེ། སུ་རུ་ར་དུ་ན་ལ་ཏུ་བཅས་ཡིན་ཞིང་དེ་དག་རྣམས་ཀྱི་མིང་ནི་ལ་དོན་ཞེས་གྲགས། དེ་རྣམས་ཀྱི་སྒྲ་ཡི་སྦྱོར་ཚུལ་ནི། ས་སུ་ག་བ་ད་དྲག་ཏུ། །ང་ད་ན་མ་ར་ལ་དུ། །འ་མཐར་ར་རུ་སྐབས་བསྟུན་སྦྱོར། །ན་ལ་གཉིས་ནི་རང་དབང་ཅན། །ཞེས་པ་ལྟར་སྦྱར་བར་བྱ། དེ་དག་གི་སྒྲ་ཡི་སྦྱོར་ཚུལ་གྱི་དཔེར་བརྗོད་ནི། སྐབས་སུ་བཤད་ན་དོན་དུ་འབྱོར། །དྲག་ཏུ་བསྒྲུབ་པར་དུས་ལ་བསྒུག །མཐོ་རུ་བལྟས་ན་ཇེ་ཆེར་འགྱུར། །ཞེས་སོགས་སྦྱར་ནས་ཞིབ་ཏུ་སྦྱོངས། སྐབས་འདིའི་ཕྲད་ཀྱི་མིང་ནི་ལ་དོན་ཞེས་བརྗོད་པའི་དོན་ནི། དངོས་བསྟན་གྱི་ཕྲད་དྲུག་གི་མཐའ་མ་ལ་ཡིག་ཡིན་པ་དང༌། ལ་སྒྲ་སྟེ་གོང་གི་ཕྲད་རྣམས་ཀྱི་ཤུལ་དུ་ལ་ཡིག་ཕལ་ཆེར་འཇུག་རུང་བ་གཉིས་ཀྱིས་ལ་སྒྲའམ་ལ་དོན་ཞེས་བཏགས་སོ། །
    གཉིས་པ། དོན་གྱི་འཇུག་ཡུལ་བཤད་པ་ནི། རྩ་བ་ལས།
    ལས་དང་ཆེད་དང་རྟེན་གནས་དང༌། །དེ་ཉིད་ཚེ་སྐབས་ལ་སྒྲ་ཡིན། །
    ཞེས་གསུངས་པའི་དོན་ནི། ལ་དོན་གྱི་ཕྲད་རྣམས་ཀྱི་འཇུག་ཡུལ་ནི་ལས་ཏེ། རྣམ་དབྱེ་གཉིས་པ་ལས་སུ་བྱ་བ་དང༌། ཆེད་ནི་རྣམ་དབྱེ་བཞི་པ་དགོས་ཆེད། རྟེན་གནས་ནི་རྣམ་དབྱེ་བདུན་པ་གནས་གཞི་དང༌། དེ་ཉིད་དང་ཚེ་སྐབས་བཅས་དོན་ལྔ་ལ་འཇུག་པར་གསུངས། སྤྱིར་རྣམ་དབྱེ་ནི་གཤམ་ནས་ཚིག་བཤད་པའི་སྐབས་སུ་ཞིབ་ཏུ་བཤད་པར་འགྱུར་མོད། སྐབས་དོན་དང་བསྟུན་ནས་འདིར་ཡང་ཅུང་ཟད་ཅིག་མི་བཤད་ཐབས་མེད་དུ་གྱུར་པར་བརྟེན། གཞུང་དོན་གོ་བདེ་ཆེད་ཅུང་ཟད་ཅིག་བཤད་ན། རྣམ་དབྱེ་གཉིས་པའི་གོ་དོན་དུ་དབྱངས་ཅན་དགའ་བའི་བློ་གྲོས་ཀྱིས། 9བྱ་བའི་ཡུལ་ཞིག་གཞིར་བཟུང་ནས། །དེར་ནི་བྱ་བ་ཅི་རིགས་པར། །དངོས་སུ་བྱས་པར་སྟོན་པའི་སྒྲ། །གཉིས་པ་ལས་སུ་བྱ་བ་སྟེ། །དཔེར་ན་ཤར་ཏུ་འགྲོ་བ་དང༌། །བུམ་པར་ཆུ་བླུག་ཅེས་བརྗོད་ན། །བྱ་གཞི་ཤར་དང་བུམ་པ་རུ། །བྱ་བ་འགྲོ་དང་ཆུ་བླུག་པ། །གོ་ཕྱིར་དེ་འདྲའི་ཏུ་སྒྲ་དང༌། །བུམ་པར་ཞེས་པའི་ར་སྒྲ་གཉིས། །བྱ་བ་བྱས་པའི་གཞི་འམ་ལས། །གཙོ་བོར་སྟོན་པའི་རྣམ་དབྱེ་ཡིན། །ཞེས་གསུངས་པ་ལྟར་ཡིན་ཏེ། སྐབས་འདིའི་ལས་ནི་བྱ་བའི་དངོས་སམ་གཞི་གང་རུང་ལ་གོ་སྟེ། དཔེར་ན། ནགས་སུ་ཤིང་བཅད། ཅེས་པའི་ཡུལ་ནི་དོན་གྱི་གཞིར་འགྱུར་ཏེ། ཤིང་གཅོད་པའི་བྱ་བ་འབྱུང་བའི་གཞི་ཡིན་ཞིང༌། སྐབས་འདིར་རྣམ་དབྱེའི་ཕྲད་སྦྱར་ས་ཡིན་པས་ལས་སུ་བཞག འོན་ཀྱང་སྐབས་འདིའི་ལས་དངོས་ནི་ཤིང་ཡིན་པ་ལས་ནགས་མིན་ཏེ། གཅད་བྱའི་ཤིང་ནི་ནགས་སུ་བཅད། ཅེས་བརྗོད་པའི་ཕྱིར། རྒྱུ་མཚན་དེ་ལ་བརྟེན་ནས་ལ་དོན་གྱི་འཇུག་ཡུལ་དུ་གྱུར་པའི་རྣམ་དབྱེ་གཉིས་པར་ལས་དངོས་དང་གཞི་གཉིས་ཀ་ཡོད་པ་ཤེས་དགོས། སྐབས་འདིར་བྱ་བ་བྱས་པའི་སྐད་ཆ་ཞིག་ཡོད་པ་དེ་ནི། ལས་ལས་ཡུལ་ཡིན་ན་བྱ་བ་ཞིག་གི་ཡུལ་དུ་གྱུར་པ་ལས་རང་གཞན་གྱི་ཡུལ་ཞིག་ལ་ལས་ཞེས་མི་བརྗོད་དེ། རང་གི་ཡུལ་ལ་ཡུལ་ལས་ལས་མིན་པ་དང༌། ལས་ཞེས་པ་ནི་བྱ་བའི་ཡུལ་དུ་གྱུར་པ་དེས་བྱ་བ་བྱེད་པའམ་བྱས་པ། བྱ་བར་འགྱུར་བ་གང་ཞིག་ཡིན་ཡང༌། དེའི་ཡུལ་དེ་ཉིད་ལས་སུ་གྲུབ་པའི་ཕྱིར་རོ། །
    དེ་ལ་བརྟེན་ནས་བྱ་བ་བྱས་པ་ཞེས་གསུངས། དཔེར་ན། ནགས་སུ་ཤིང་གཅོད། ནགས་སུ་ཤིང་བཅད། ནགས་སུ་ཤིང་གཅད་པར་བྱ། ནགས་སུ་ཤིང་ཆོད་ཅིག ཅེས་པ་རྣམས་ནི་རྣམ་དབྱེ་གཉིས་པ་ལས་མ་འདས་པར་བརྟེན། རྣམ་དབྱེ་གཉིས་པའི་ཡུལ་ལ་བྱ་བའི་རྣམ་འགྱུར་གསལ་བཞིན་པ་དང༌། གསལ་བར་འགྱུར་བ། གསལ་བར་གྱུར་པ། གསལ་བར་སྐུལ་བ་མཐའ་དག་འབྱུང༌། འདི་ལ་བརྟེན་ནས་རྣམ་དབྱེ་གཉིས་པའི་སྐབས་སུ་ཡུལ་ལ་བྱ་བའི་རྣམ་འགྱུར་དུས་གསུམ་སྐུལ་ཚིག་དང་བཅས་པ་འཇུག་པར་འགྱུར་བ་དང༌། སྐབས་འདིར་བྱ་བའི་ཡུལ་དེ་ལ་བྱ་བ་བྱས་པ་ཙམ་ལས། ཡུལ་དེའི་ཆེད་དུ་བྱས་པ་མི་སྟོན་ཏེ། དཔེར་ན། གཡས་སུ་ཉལ། གཡོན་དུ་བསྡད། ཁུང་དུ་འཛུལ། ནམ་མཁར་འཕུར། རྩྭ་ཐང་དུ་ནོར་ལུག་འཚོ། སྐབས་འདིར་ཀུན་མཁྱེན་སི་ཏུས། 10བྱེད་པ་པོས་བྱ་བ་གང་ལ་བྱེད་པའི་ལས་ཀྱི་དོན་དུ་འགྱུར་བ་རྣམ་དབྱེ་གཉིས་པ། ཞེས་གསུངས་པ་ལ་བརྟེན་ནས་ཕྱིས་ཀྱིས་རྣམ་དབྱེ་འགྲེལ་མཁན་མང་པོ་ཞིག་གིས་བྱེད་པ་པོས་བྱ་བ་བྱས་པ་སོགས་སྦྱར་འདུག་མོད། དེ་ནི་སྐབས་འདིར་འབྲེལ་བ་མེད་པར་སྣང་སྟེ། སྐབས་འདིར་ལས་སྟོན་པའི་དོན་དུ་བཤད་པའི་སྐབས་ཡིན་པས་བྱེད་པ་པོ་དང་འབྲེལ་བ་མེད། བྱེད་པ་པོའམ་བྱེད་པ་སྟོན་པའི་རྣམ་དབྱེ་ལོགས་སུ་བཞུགས་ཤིང༌། དེ་གཉིས་ལ་ཁྱད་པར་ཤིན་ཏུ་ཆེ། འོན་ཀྱང་ཀུན་མཁྱེན་སི་ཏུས་དེ་ཉིད་མ་མཁྱེན་པས་མིན་མོད། རྗེས་སུ་འགྲེལ་མཁན་དེ་དག་གིས་མཁྱེན་མ་མཁྱེན་ཅི་རིགས་ཡོད་པར་མངོན། ལྷག་པར་གུས་པས་རྒྱང་བསྲིངས་རླུང་ཕྲིན་ཞིག་ལ་ཉན་སྐབས་མི་ཞིག་གིས་རྣམ་དབྱེ་ཡི་གོ་དོན་ཞིག་གི་སྐོར་བཤད་སྐབས་གོང་གི་དོན་དེ་ཉིད་གཞི་ལ་བཞག་སྟེ། དེ་ཉིད་ཡིན་ངེས་སུ་ཐག་བཅད་ནས་བཤད་པ་ཐོས་སྐབས། འདི་ལ་གསལ་བཤད་ཅིག་མེད་པ་མི་རུང་བའི་གནས་ཚུལ་ཤེས་རྟོགས་བྱུང༌། ཡིན་གཅིག་མིན་གཅིག་བྱེད་པ་པོས་བྱ་བ་ཞིག་ཡུལ་ལ་བྱས་པ་ལྟ་བུ་དགོས་ན། རྣམ་དབྱེ་གཉིས་གཅིག་བསྡུ་བྱ་རྒྱུ་ལས་མ་དམིགས། དཔེར་ན། སྒྲོལ་མས་ནགས་སུ་ཤིང་བཏུས། ལྟ་བུར་འཇོག་དགོས། དེ་ནི་སྔོན་མའི་བརྡ་སྤྲོད་བཤད་མཁན་རྣམས་ཀྱིས་ངག་དོན་ཞེས་མིང་འདོགས་པ་དང༌། ཐོན་མིས་བརྗོད་པ་ཞེས་མིང་བཏགས། དེང་དུས་གང་ནས་ཡོང་བ་མ་ཤེས་ཀྱང་ཚིག་གྲུབ་ཅེས་བརྗོད། ཚིག་གྲུབ་ཅེས་པ་ནི་རང་རེ་བརྡ་སྤྲོད་པའི་ཐ་སྙད་རྙིང་པ་ཞིག་མིན་པ་མ་ཟད། གོ་བའང་མཐའ་ཆོད་པ་ཞིག་མི་སྣང༌། དེ་ནི་ཚིག་ཏུ་གྲུབ་པ་ཞེས་པ་དེ་ཉིད་བསྡུས་ནས་གྲུབ་པས། ཚིག་ཏུ་གྲུབ་པ་ཞེས་པ་ནི་བརྗོད་པའི་དོན་དུ་མི་གོ་སྟེ། ཕྲད་སྦྱར་བའམ་རྣམ་དབྱེ་རུ་བསྐྱེད་པ་ཙམ་གྱིས་ཚིག་ཏུ་གྲུབ་པའི་ཕྱིར། དེ་ལྟ་བུ་ལ་གོ་ན་ཚིག་གྲུབ་ཅེས་པ་ནི་བརྗོད་པའི་དོན་དུ་མི་སྣང༌། གང་ལྟར་གོང་ནས་བཤད་པའི་དཔེར་བརྗོད་དེ་ཉིད་སྔ་མའི་ལུགས་སུ་ངག་དོན་དང་བརྗོད་པར་འཇོག་པ་དེ་ལས་རྣམ་དབྱེ་ཞིག་གི་དཔེར་བརྗོད་མིན་པས། གོ་དོན་ཡང་དེ་ལྟ་བུ་བཞག་ན་སྐྱོན་ཅན་དུ་འགྱུར་བའི་ཚུལ་མཁྱེན་པར་གནང་རྒྱུ་གལ་ཆེ། སྤྱིར་འདི་ནས་བཤད་པའི་རྣམ་དབྱེ་གཉིས་པ་ནི་རྣམ་དབྱེ་གཉིས་པའི་ཕྲད་དང་མཐའ་སྦྱོར་འོག་མའི་མིང་དོན་སྦྱར་བ་ལས། སྦྱར་ས་དེ་ཉིད་ལས་ཀྱི་རྣམ་པར་བསྐྱེད་པ་ཙམ་གྱིས་འཐུས་པར་འགྱུར་བས། དེ་ལ་བྱེད་པ་པོ་སོགས་དང་འབྲེལ་བ་མེད། འདིའི་སྐོར་ཞིབ་ཏུ་འོག་ནས་རྣམ་དབྱེ་བཤད་པའི་སྐབས་སུ་ཞིབ་ཚགས་ཀྱིས་བཤད་རྒྱུ་ཡིན་པས་སྐབས་དེར་གཟིགས་པར་འཚལ། 
     རྣམ་དབྱེ་བཞི་པ་དགོས་ཆེད་ནི། ཨ་ཀྱཱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས། 11དགོས་པ་གང་གི་ཆེད་དུ་ནི། །བྱ་བ་བྱས་པར་གོ་ནུས་པ། །རྣམ་དབྱེ་བཞི་པ་དགོས་ཆེད་ཡིན། །བྱ་གཞི་གང་ཡིན་འདིས་མི་སྟོན། །དཔེར་ན་ལྷ་ལ་མཆོད་པ་དང༌། །ཆོས་ལ་འབད་ཅེས་བརྗོད་པ་ན། ། མཆོད་པ་ཕུལ་དང་འབད་པ་དེ། །གང་གི་ཆེད་དུ་བྱས་པ་ཡི། །དགོས་པ་བདེ་བླག་གོ་བའི་ཕྱིར། །དེ་འདྲའི་ལ་ཡིག་དགོས་ཆེད་དོ། །ཞེས་གསུངས་པ་ལྟར་ཡིན་ཞིང༌། ལས་སམ་གཞི་དེའི་ཆེད་དུ་བྱ་བ་བྱས་པ་ཞིག་ལ་རྣམ་དབྱེ་བཞི་བ་དགོས་ཆེད་ཟེར་བ་དང༌། སྐབས་འདིར་བྱ་གཞི་མི་སྟོན་པར་དེའི་ཆེད་དུའམ་དོན་དུ་ཡིན་པ་གཙོ་བོར་སྟོན་པས་གཉིས་པ་དང་ཁྱད་པར་ཆེ། གོང་ནས་ལྷ་ལ་མཆོད་དང༌། ཆོས་ལ་འབད་ཅེས་དཔེར་བརྗོད་གཉིས་བཞག་པ་ལས། ལྷ་ལ་མཆོད་ནི་གཉིས་པར་བཞག་ན་བདེ་སྟེ། བྱ་བ་བྱེད་པའི་གཞི་ནི་ལྷ་ཡིན་ཞིང༌། དེ་ལ་བྱ་བ་བྱས་པ་ནི་མཆོད་པ་ཕུལ་བ་དེ་ཡིན་པ་མ་ཟད། མཆོད་པ་བྱས་པ་ལྷའི་ཆེད་དུ་ཡིན་པའི་རྣམ་འགྱུར་གང་ཡང་གསལ་བར་མི་ནུས་པ་དང༌། མཆོད་ཡུལ་ལྷ་ལ་མཆོད་པ་ཙམ་བསྟན། དེ་བཞིན་དཀོན་མཆོག་ལ་ཕྱག་འཚལ་དང་འདི་གཉིས་གཅིག་མཚུངས་ཡིན་པས་གཉིས་པར་འཇོག་རྒྱུ་ལས་མ་འདས། དཔེར་བརྗོད་གཉིས་པ་ཆོས་ལ་འབད་ནི་དེ་དང་མི་མཚུངས་ཏེ། ཆོས་ཀྱི་དོན་དུའམ་ཆེད་དུ་འབད་པ་ཚིག་ཟིན་ཏུ་གནས། འདི་གཉིས་ཀྱི་ཁྱད་པར་ལ་ཞིབ་ཏུ་བལྟས་ནས་གཉིས་བཞིའི་ཁྱད་པར་འབྱེད་ནུས་པར་བྱ་རྒྱུ་གལ་ཆེའོ། །
    སྐབས་འདིར་ཀུན་མཁྱེན་སི་ཏུས། 12བྱ་བ་གང་ཞིག་གིས་བྱ་བའི་ཡུལ་དེའམ། དེ་དང་འབྲེལ་བའི་ལས་ལ་ཕན་འདོགས་པར་འགྱུར་བའི་དོན་གྱི་ཆེད་དུ་བྱ་བའི་ཡུལ་ལ་འཇུག་པ་རྣམ་དབྱེ་བཞི་པ་ནི། ཞེས་གསུངས་པ་ནི། བྱ་བ་གང་ཡིན་པ་དེའི་རྣམ་འགྱུར་བྱ་བའི་ཡུལ་ལ་བྱེད་པ་ངེས་ལ། བྱ་བ་དེ་བྱ་བའི་ཡུལ་ལ་བྱས་པ་ཙམ་ལས་རྣམ་འགྱུར་གཞན་མེད་ན་གཉིས་པ་དང༌། དེ་ལས་ལྡོག་ནས་ཡུལ་ལ་ཕན་པ་ནི། ཆོས་ལ་འབད་ཅེས་པ་དང༌། དེ་དང་འབྲེལ་བའི་ལས་ལ་ཕན་པ་ནི། བདུད་རྩི་རུ་བསྒྲུབ་ལྟ་བུའི་བསྒྲུབ་པའི་བྱ་བ་དེས་བདུད་རྩི་ལ་མི་ཕན་ནའང་བདུད་རྩི་གྲུབ་པ་ལ་ཕན་པས། དེ་དང་འབྲེལ་བའི་ལས་ལ་ཕན་ལ་ཞེས་གསུངས། གར་ལྟ་བ་ལ་སྒྲོན་མེ་ཐོགས་ཞེས་པས་ཀྱང་སྒྲོན་མེ་ཐོགས་པས་གར་ལ་མི་ཕན་ནའང་གར་མཐོང་བ་ལ་ཕན་པ་དང༌། མཐོང་བ་ནི་གར་དང་འབྲེལ་བས་ན་དེ་དང་འབྲེལ་བའི་ལས་ཡིན། དེ་བཞིན་ཤིང་ལ་ཆུ་འདྲེན་བཞི་པ་དང༌། ཞིང་ལ་ཆུ་འདྲེན་ཞེས་པ་གཉིས་པར་བཞག་ན་བདེ་བར་སྣང་བས་འདིའི་རིགས་ལ་ཞིབ་ཏུ་དཔྱད་ན་རྣམ་དབྱེ་གཉིས་བཞིའི་ཁྱད་པར་ངེས་ནུས། དཔེར་ན། ལས་ལ་བརྩོན། འགྲིག་ཏུ་རེ། ནད་ལ་སྨན་ཟོས། དཔོན་དུ་བཀུར། ཞེས་སོགས་མང་དུ་སྣང་བ་དང༌། དགོས་པ་གསལ་བྱེད་ཀྱི་ཚིག་དང་ལྡན་པ་སྟེ། ཕྱིར་དང༌། སླད། དོན། ཆེད་བཅས་ཀྱི་སྒྲ་ཚིག་ཟིན་དུ་ཡོད་པ་རྣམ་དབྱེ་བཞི་པ་དགོས་ཆེད་ལས་མ་འདས་སོ། །
    རྣམ་དབྱེ་བདུན་པ་རྟེན་གནས་ནི། ཨ་ཀྱཱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས། 13བརྟེན་བྱའི་ཆོས་དེ་རྟེན་པའི་གནས། །གང་དུ་གནས་དང་ཡོད་པ་སོགས། །གཙོ་བོར་གོ་བའི་སྒྲ་དེ་ཉིད། །རྣམ་དབྱེ་བདུན་པ་རྟེན་གནས་ཏེ། །དཔེར་ན་སྟེང་ན་ཉི་ཟླ་གནས། །ས་ལ་མི་ཡོད་ལ་སོགས་བཞིན། །སྒྲ་འདིས་བརྟེན་བྱ་ཉི་ཟླ་མིའི། །རྟེན་གཞི་སྟེང་དང་ས་ཡིན་པར། །གཙོ་བོར་སྟོན་པའི་རྣམ་དབྱེ་སྟེ། །བྱ་བ་བྱས་པའི་དོན་མི་སྟོན། །ཞེས་གསུངས། སྐབས་འདིར་བརྟེན་བྱའི་གནས་དང་རྟེན་བྱེད་ཆོས་གཉིས་ལས་རྣམ་དབྱེ་འཇུག་ས་ནི་རྟེན་བྱའི་གནས་ཡིན་ཞིང༌། རྟེན་བྱེད་ཆོས་ནི་བརྟེན་བྱའི་གནས་དེ་ཉིད་ངོས་འཛིན་བདེ་ཆེད་དུ་སྦྱར་བ་ལས། རྣམ་དབྱེ་འཇུག་པའི་གཞི་ནི་མིན། སྤྱིར་གཞི་ལ་འཇུག་པའི་རྣམ་དབྱེ་བདུན་པར་བཞག་ན་བདེ་མོད། གཞི་ལ་བྱུང་བའི་རྣམ་དབྱེ་ཡང་གཉིས་པར་བཞག་པའི་དབང་གིས་གཞིའི་དོན་ཅན་གྱི་རྣམ་དབྱེ་ཟུར་དུ་ཕྱེ་མ་ཐུབ་པར་བརྟེན། རྣམ་དབྱེ་གཉིས་བདུན་གཉིས་ཀྱི་ཁྱད་པར་འབྱེད་སྐབས་བྱ་བའི་རྣམ་པ་གསལ་དང་མི་གསལ་གྱིས་འཇོག་དགོས་བྱུང༌། རྒྱུ་མཚན་དེ་དག་ལ་བརྟེན་ནས་སྐབས་འདིར་རྟེན་བྱེད་ཆོས་སོགས་གཙོ་བོར་སྟོན་པ་ཞེས་པར་དོ་སྣང་དགོས་པའི་གནས་སུ་སྣང༌། དེ་བཞིན་རྟེན་གཞི་དེར་ཆོས་གང་ཡང་རུང་བ་ཞིག་བརྟེན་པར་བརྗོད་པ་ལས་བྱ་བ་བྱས་པ་སོགས་མི་བརྗོད་པར་བསྟན་པ་དེ་ཉིད། ལའི་དོན་ཅན་གྱི་རྣམ་དབྱེ་དང༌། རྟེན་གནས་གཉིས་ཀྱི་ཁྱད་པར་ཕྱེ་བར་མཛད་པ་ལས་མ་འདས། དེས་ན་དེར་འཇུག་པའི་དཔེར་བརྗོད་ནི། ནགས་སུ་ཤིང་མང༌། རི་བོར་རི་དྭགས་གནས། ས་གཞིར་མེ་ཏོག་བཀྲ། ནམ་མཁར་ཉི་མ་གསལ། སྟོད་ན་འབྲོག་སེྡ་ཆགས། སྨད་ན་ཞིང་ས་མང༌། ཞེས་པ་སོགས་ཀྱིས་ཤེས་པར་བྱ། 
    དེ་ཉིད་ནི། ཀུན་མཁྱེན་སི་ཏུ་མཆོག་གིས། 14རྣམ་དབྱེ་གཉིས་པའི་བྱེ་བྲག་ཡུལ་གང་ཞིག་ལ་བྱ་བ་གང་ཞིག་བྱེད་པའི་ཚེ། ལས་དེ་ཁོ་ན་ཉིད་ཀྱི་ངོ་བོར་གྱུར་པས་ལས་དང་བྱ་བ་ངོ་བོ་གཅིག་པ་ཡིན་པ་དེ་ལྟ་བུའི་ལས་ཀྱི་དོན་ལ་འཇུག་པ་ནི། ཞེས་དང༌། བྱེ་བྲག་ཏུ་ཕྱེ་ན་ལས་དང་བྱ་བ་ཐ་དད་དང་མི་དད་ཀྱི་དབང་གིས་ལས་ཀྱི་རྣམ་དབྱེ་འཇུག་པའི་ཡུལ་གཙོ་ཕལ་གཉིས་ལས་གཙོ་བོ་ནི་དེ་ཉིད་དང༌། ཕལ་བའམ་འདིར་བསྟན་དེ་ཉིད་ཀྱི་དོན་ཅན་ནི་བྱ་བ་ཉིད་ལ་ལས་དང་བྱ་བ་གཉིས་སུ་དབྱེ་བའི། ཤེས་པ་ནི་བྱ་བ། སྐྱབས་ནི་ཤེས་པར་བྱ་རྒྱུའི་ལས་ཡིན་པས་དེར་དོན་གྱི་རྣམ་དབྱེ་འཇུག་པ་དེ་ཉིད་དེ༑ སྐྱབས་དང་ཤེས་པ་གཉིས་སྤྱིར་ཐ་དད་ཡིན་ཡང་བྱ་བ་གཅིག་ལ་སྦྱོར་བ་འདི་འདྲའི་སྐབས་སུ་ཤེས་པ་ཉིད་སྐྱབས་ཡིན་ནོ་སྙམ་པའི་ངོ་བོར་སྐྱེས་པ་བརྗོད་པ་ཡིན་པས། ཤེས་པ་ཡུལ་ཅན་དང་སྐྱབས་ཡུལ་དུ་མི་བཟུང་བར། མཆོག་གསུམ་ཡུལ་དང༌། སྐྱབས་དང་ཤེས་པ་བསྡམས་པའི་ཚིག་ནུས་ཡུལ་ཅན་གྱི་ངོ་བོ་གཅིག་སྟོན་པ་ཡིན་ནོ། །ཞེས་གསུངས། 
དེ་བཞིན་མཁས་པའི་དབང་པོ་ཚེ་ཏན་ཞབས་དྲུང་མཆོག་གིས། 15དེ་ཉིད་ནི། ལས་དང་བྱ་བ་གཉིས་ངོ་བོ་གཅིག་ཏུ་སྟོན་པ་དཔེར་ན། ཇེ་བཟང་དུ་སོང༌། དགའ་བར་གྱུར། མེད་དུ་ཟད། ཤིན་ཏུ་སྐྱིད། ཅེས་པ་ལྟ་བུ་ལ་གཞི་འདིའོ་ཞེས་ཀྱང་སྟོན་རྒྱུ་མེད། ལས་དང་བྱ་བ་སོ་སོར་ཕྱེ་ནས་འདིའོ་ཞེས་ཀྱང་སྟོན་རྒྱུ་མེད་པའི་བྱ་ཚིག་ལ་དོན་ཅན་འདི་འདྲའི་རིགས་ལ་དེ་ཉིད་ཅེས་བཏགས་པ་ཡིན་པས་འདི་སྐོར་ལ་མཁས་པ་སྔ་མ་རྣམས་ཀྱི་བཞེད་པ་འདྲ་མིན་མང་དུ་འདུག་པ་ལ་ཞིབ་ཏུ་སྦྱངས་ནས་འདོར་ལེན་གང་འོས་ལ་བརྩོན་པར་བྱའོ། །ཞེས་གསུངས་པ་ཐུགས་ཤིན་ཏུ་མད། དེས་ན་གོང་གི་གཞུང་དེ་གཉིས་ཀའི་དགོངས་པ་གཅིག་ཏུ་འབབ་པ་དང༌། དེང་གི་དུས་སུ་དེ་ཉིད་ངོས་འཛིན་ཡང་མཁས་པ་འདི་དག་གི་དགོངས་པ་ཇི་བཞིན་ངོས་འཛིན་བྱེད་བཞིན་ཡོད་པས། འདིའི་ལུགས་སུ་བཞག་ནས་དེ་ཉིད་ངོ་སྤྲོད་བྱེད་པ་ནི། ལས་དང་བྱ་བ་གཉིས་ཐ་མི་དད་དུ་གནས་པ་རྣམས་ལ་ངོ་བོ་གཅིག་པའི་དེ་ཉིད་དུ་བཞག་པ་དང༌། དེ་ཉིད་བྱ་བའི་རྣམ་པ་གསལ་སའི་གཞི་དང་བྱ་བ་གཉིས་ལ་དབྱེ་བ་སོ་སོར་ཡོད་མེད་ཞིབ་ཏུ་བརྟག་ནས། དེ་གཉིས་ལ་དབྱེ་བ་སོ་སོར་མེད་ན་དེ་ཉིད་དང༌། ཡོད་ན་རྣམ་དབྱེ་གཉིས་པར་འགྱུར་ཏེ། དཔེར་ན། གཅིག་ཏུ་དད། ཅེས་པར་གཅིག་དང་དད་གཉིས་སོ་སོར་འབྱེད་རྒྱུ་མེད་དེ། སྐབས་དེའི་གཅིག་ནི་དད་པ་ལས་གཞན་མིན་པ་དང༌། དེ་བཞིན་ཇེ་བཟང་དུ་སོང་སོགས་མང་དུ་མཆིས། སྐབས་འདིར་མཁས་པའི་དབང་པོ་དམུ་དགེ་བསམ་གཏན་མཆོག་གིས། 16དེ་ཉིད་ནི་ལ་དོན་གྱི་ཚིག་ཕྲད་སྦྱར་ས་དེ་ཉིད་ཀྱི་ངོ་བོར་གྲུབ་པའམ་སྦྱར་ས་དེ་ཉིད་ཀྱི་ངོ་བོ་ཉིད་དུ་གྲུབ་པར་སྟོན་པ་ཞིག་དགོས་ཏེ། དཔེར་ན། གསལ་དུ་བཏང༌། ཞེས་པའི་ཚིག་ཕྲད་སྦྱར་སའི་གསལ་བ་དེའི་ངོ་བོར་བཏང་བའམ་དེའི་ངོ་བོ་ཇེ་གསལ་དུ་བཏང་བའི་དོན་ཡིན་གྱི། གཡས་སུ་ཉལ་ལྟ་བུའི་བྱ་བའི་ཡུལ་དང་བྱ་བ་གཉིས་སོ་སོར་ཡོད་པ་ལྟ་བུ་མ་ཡིན་ལ། ཚིག་ཕྲད་དུ་ཡིག་མེད་ན་གསལ་བཏང་ལྟ་བུ་ཞེས་བརྗོད་པའི་ཚེ་གསལ་བ་གཞན་དུ་བཏང་བ་ལྟ་བུ་ཞིག་ལས་གོ་རྒྱུ་མེད་པར་འགྱུར་རོ། །ཞེས་གསུངས་པ་ལྟར་ཡིན་པས་ཤེས་པར་བྱ་དགོས་སོ། །
    ཚེ་སྐབས་ནི། ལ་དོན་གྱི་ཕྲད་རྣམས་ནི་ཚེ་དང་སྐབས་སྟོན་པར་འགྱུར་བའི་དོན་དུ་འཇུག་པ་ལ་ཚེ་སྐབས་ཞེས་བརྗོད་པ་སྟེ། དཔེར་ན། ཉིན་གུང་དུ་ཉལ། ཚེས་གཉིས་ལ་ཕྱིན། ལོ་སྟོད་དུ་ན། ལོ་སྨད་ལ་བདེ། དབྱར་དུས་སུ་ཚ་བ་ཆེ། དགུན་དུས་སུ་གྲང་ངར་རྩུབ། ལ་སོགས་པ་མང་དུ་སྣང་བ་རྣམས་ཡིན་ཞིང༌། སྐབས་འདིའི་དགོངས་པ་རྟོགས་མིན་གྱི་དཀའ་ངལ་མེད་པས་དེ་ཙམ་གྱིས་འཐུས་པར་བྱ་རྒྱུ་དང༌། ཀུན་མཁྱེན་སི་ཏུ་མཆོག་གིས་དེ་ཉིད་གཉིས་པའི་ཁོངས་དང༌། ཚེ་སྐབས་བདུན་པའི་ཁོངས་སུ་བཞག་པ་དེར། མཁས་པའི་དབང་པོ་ཚེ་ཏན་ཞབས་དྲུང་ཚང་གིས་བཀག་འདུག་ཀྱང༌། གུས་པའི་བསམ་ཚོད་ལྟར་ན། ཀུན་མཁྱེན་སི་ཏུའི་གསུང་བཞིན་བཞག་ན་ལེགས་པར་སྣང༌། དེའི་རྒྱུ་མཚན་ནི། གཉིས་པ་དང་དེ་ཉིད་གཉིས་ལ་ལས་དང་བྱ་བ་ཐ་དད་མིན་གྱི་ཁྱད་པར་ལས་མི་དམིགས་ཤིང༌། ཚེ་སྐབས་དང་བདུན་པ་གཉིས་ནི་རྟེན་དང་བརྟེན་པའི་ཚུལ་དུ་གནས་པ་མཚུངས་པས་སོ། །
    སྐབས་འདིའི་གཞུང་དུ་མི་གསལ་ཡང་ན་ལ་གཉིས་ནི་དོན་གཞན་ལའང་འཇུག་སྟེ། ན་སྒྲ་འཇུག་ཚུལ་སྨྲ་སྒོ་ལས། ན་ཞེས་བྱ་བའི་ཚིག་གི་དོན། །དམིགས་ཀྱིས་དབྱེ་དང་རྒྱུ་མཚན་དང༌། །རྒྱུ་མཚན་དོན་གྱིས་བསྟན་པ་དང༌། །ལས་དང་ཆེད་དང་རྟེན་གནས་དང༌། །ཕྱི་ཚིག་དེ་གཞན་སོགས་སྟོན་དང༌། །འོས་པར་དཀའ་བ་ཆགས་འཛིན་ལས། །ཕྱི་ཚིག་ངེས་པར་བྱེད་པ་དང༌། །དེ་ལས་བཟློག་པ་ཉིད་དང་ནི། །འགལ་དང་མི་འགལ་སྟོན་པ་དང༌། །སྨོན་དང་འདྲི་དང་ཐེ་ཚོམ་གཞི། །ཚེ་སྐབས་རྣམས་ལ་འདི་མཐོང་ངོ༌། །རང་ཉིད་ཀྱིས་བྲིས་པའི་སྨྲ་སྒོའི་འགྲེལ་པ་བློ་གསལ་རིག་པའི་རོལ་རྩེད་ལས། 17ཞེས་གསུངས་པའི་དོན་ནི་རིམ་བཞིན་དཔེ་དང་བཅས་ཏེ་འགྲེལ་བ་ལ། དང་པོ་དམིགས་ཀྱིས་དབྱེ་བའམ་འབྱེད་པ་ལ་གཉིས་ཡོད་དེ། གཞུང་འཛུགས་པ་དང་གལ་འཛུགས་པ་ལས། དང་པོ་གཞུང་འཛུགས་པ་ནི། དཔེར་ན། མདོར་ན། དངོས་སུ་བཤད་ན། དེ་ལྟར་བསྡུས་ན་ཞེས་པ་ལྟ་བུ་སྟེ། སྐབས་དེར་དོན་དངོས་ཀྱི་གནས་ཚུལ་ཞིག་དམིགས་ཀྱིས་འབྱེད་པ་མ་ཟད། དེ་ཉིད་གཞུང་དང་བཅས་ཏེ་ཕྱེ་བས་གཞུང་འཛུགས་པ་དང༌། གལ་འཛུགས་པའམ་གལ་བཟུང་བ་ནི། དཔེར་ན། དེ་ལྟར་ཡིན་ན། གནས་ཚུལ་དེ་ཉིད་བདེན་པར་གྱུར་ན། ཡིན་གྲང་ན་ཞེས་པ་ལྟ་བུ་སྟེ། གནད་འགག་ཅིག་གནད་དུ་བཟུང་ནས་དམིགས་ཀྱིས་འབྱེད་པས་དེ་ལྟར་བརྗོད།
    རྒྱུ་མཚན་ལ་གཉིས་ཡོད་དེ། སྒྲུབ་བྱེད་ཀྱི་རྒྱུ་མཚན་དང་རྒྱུའི་རྒྱུ་མཚན་ལས། དང་པོ་སྒྲུབ་བྱེད་ཀྱི་རྒྱུ་མཚན་ནི། དཔེར་ན། དུ་བ་ཡོད་ན་མེ་ཡོད། དགེ་འདུན་གྱི་སྡེ་ཡོད་ན་བཤད་སྒྲུབ་ཀྱི་བསྟན་པ་གནས་ཞེས་པ་ལྟ་བུ་སྟེ། སྒྲུབ་བྱེད་དམ་མཚན་མ་ལ་འཇུག་པའི་ན་སྒྲ་ཞིག་དང༌། གཉིས་པ་རྒྱུའི་རྒྱུ་མཚན་ལ་འཇུག་པ་ནི། དཔེར་ན། ས་བོན་ཡོད་ན་མྱུ་གུ་སྐྱེས། འོ་མ་དཀྲུགས་ན་མར་ཐོན་ལྟ་བུ་སྟེ། རྒྱུ་དེ་འདྲ་ཞིག་སྔོན་དུ་སོང་བའི་རྒྱུ་མཚན་བཀོད་པར་ན་སྒྲ་འཇུག་པས་དེ་ལྟར་བརྗོད། རྒྱུ་མཚན་དོན་གྱིས་བསྟན་པ་ནི༑ དཔེར་ན། གནས་འདིར་མི་མེད་ན་བུད་མེད་ཇི་ལྟར་ཡོད། གནས་འདིར་རི་དྭགས་ཀྱིས་སྟོང་ན་གླ་བ་ག་ལ་ཡོད་ཅེས་ལ་ལྟ་བུ་སྟེ། ཕྱོགས་གཅིག་ནས་དེ་ལྟར་ཡོད་པ་དགག་པ་དང༌། ཕྱོགས་གཞན་ཞིག་ནས་འདྲི་བའི་ཚིག་གིས་ལན་བཏབ་པའི་རྣམ་པར་གནས་ཡོད་པས། རྒྱུ་མཚན་དོན་གྱིས་བསྟན་པའི་ཆ་ལ་ཁྱད་ཆོས་གཉིས་ལྡན་ལྟ་བུར་སྣང༌། ལས་ལ་འཇུག་པ་ནི། དཔེར་ན། མདུན་ན་ཉལ། གཡས་ན་ཡི་གེ་འབྲི་ལྟ་བུའི་ལས་སྟོན་པར་འཇུག་སྟེ༑ དེ་ལྟའི་ན་ཡིག་རྣམ་དབྱེ་གཉིས་པར་འགྱུར་བའི་ཕྱིར་རོ། །དགོས་ཆེད་ལ་འཇུག་པ་ནི། དཔེར་ན། མུན་པ་བསལ་ན་སྒྲོན་མེ་སྦར་ལྟ་བུ་ནི་རྣམ་དབྱེ་བཞི་པར་འཇུག་པའི་དགོས་ཆེད་ཡིན་མོད། རྟེན་གནས་ལ་འཇུག་པ་ནི༑ དཔེར་ན། ནང་ན་གནས། གདན་ན་ཡོད་ལྟ་བུ་སྟེ། རྣམ་དབྱེ་བདུན་པ་གཞིའི་དོན་ཅན་དུ་འགྱུར་བའི་རྟེན་གནས་ལ་འཇུག་པ་དང༌། ཕྱི་ཚིག་དེ་གཞན་སོགས་སྟོན་པ་ནི། དེ་ལ་ཕྱི་མའི་ཚིག་དེ་སྔ་མ་ལས་གཞན་དུ་སྟོན་པ་དང༌། སོགས་སྒྲའི་ཁོངས་སུ་ཕྱི་མའི་ཚིག་སྔ་མ་དང་འགལ་བར་སྟོན་པ་དང༌། མེད་པར་སྟོན་པ་བཅས་ལས། དང་པོ་ནི་ཕྱི་ཚིག་སྔ་མ་ལས་གཞན་དུ་སྟོན་པ་ནི། པཎ་ཆེན་ཤཱཀ་མཆོག་གིས། དུ་བ་ཡོད་ན་མེ་ཡོད་པ་ཡིན་ན་འདི་ན་ནི་དུ་བ་མེད་དེ། མེ་མེད་པའི་ཕྱིར་ཞེས་པ་ལྟ་བུའོ། །ཞེས་གསུངས། འོན་ཀྱང་གཞུང་ཚིག་གི་དོན་ནི། ན་སྒྲ་སྦྱར་ཡུལ་གྱི་ཚིག་སྔ་མ་ལས་ཚིག་ཕྱི་མ་གཞན་དུ་གྱུར་པ་ཞིག་གིས་འཐུས་པར་སྣང༌། དཔེར་ན། རྒྱ་གར་དུ་ཆོས་ཡོད་ན་རྒྱ་ནག་ལ་ཁྲིམས་མེད་ལྟ་བུ་ཡིན་པར་སེམས་ཏེ། ཚིག་སྔ་མ་རྒྱ་གར་ལ་ཆོས་ཡོད་པ་དང༌། ཚིག་ཕྱི་མ་རྒྱ་ནག་ལ་ཁྲིམས་མེད་པ་ནི་ཚིག་སྔ་མ་ལས་གཞན་དུ་འགྱུར་བ་དང་ན་སྒྲའི་འཇུག་ཡུལ་ཡང་ཡིན་པའི་ཕྱིར། ཕྱི་ཚིག་སྔ་མ་དང་འགལ་བར་སྟོན་པ་ནི། འདི་སྔོན་བླུན་པོ་ཡིན་ན། ད་ནི་མཁས་པར་གྱུར་ཏོ། །ཞེས་པ་ལྟ་བུ་དང༌། ཕྱི་ཚིག་མེད་པར་སྟོན་པ་ནི། པཎ་ཆེན་ཤཱཀ་མཆོག་གིས། གང་དུ་དུ་བ་ཡོད་ན་མེ་ཡོད་དགོས་ན། འདི་ན་ནི་མེ་མེད་དོ་ཞེས་པ་ལྟ་བུའོ། །ཞེས་གསུངས། དོན་དེ་ལ་དཔོག་ན། ཚིག་སྔ་མ་ལས་ཕྱི་མ་ནི་མེད་པར་སྟོན་པ་ཞིག་གིས་འཐུས་པ་སྟེ། དཔེར་ན། བོད་དུ་ཆོས་ཡོད་ན། རྒྱ་ནག་ལ་ཆོས་མེད་ལྟ་བུ་ཡིན་པས་དེ་རྣམས་གཅིག་ཏུ་བསྡུས་ན་འཐུས་པ་མཁས་པ་གོང་མ་དག་གིས་གསུངས།
    འོས་པར་དཀའ་བ་སྟེ་མི་འོས་པའི་ཚིག་གིས་ཕྱི་མ་ངེས་པར་བྱེད་པ་ནི། རྒྱལ་པོས་ཀྱང་བཀུར་ན། འབངས་ལྟ་ཅི་སྨྲས། མཁས་པའང་འཁྲུལ་ན། བླུན་པོར་ཅི་བཤད། ལྟ་བུ་སྟེ་ཚིག་སྔ་མ་མི་འོས་པ་ཞིག་བཀོད་དེ་ཚིག་ཕྱི་མ་ངེས་པར་བྱེད་པ་དང༌། དེ་ལས་ལྡོག་པ་ནི། མིས་ཕྱག་འཚལ་ན། ལྷས་ཕྱག་འཚལ་ལམ་མི་འཚལ། བླུན་པོས་དོན་གོ་ན། མཁས་པས་གོའམ་མི་གོ་ཞེས་པ་ལྟ་བུ་སྟེ། ཚིག་སྔ་མས་ཚིག་ཕྱི་མ་ཐེ་ཚོམ་དུ་བསྐྱེད་པ་ཞིག་དགོས་པ་དང༌། འགལ་དང་མི་འགལ་བར་སྟོན་པ་ནི། དཔེར་ན། གནས་ལུགས་ཀྱིས་སྟོང་ན་ཀུན་རྫོབ་ཏུ་སྣང༌། ཞེས་པ་ལྟ་བུ་སྟེ་ཚིག་སྔ་ཕྱི་གཉིས་འགལ་བ་དང་མི་འགལ་བར་བསྟན་པ་དང༌། སྨོན་པ་ལ་འཇུག་པ་ནི། དཔེར་ན། མཁས་པར་གྱུར་ན་ཅི་མ་རུང༌། བདེ་བར་གནས་ན་ཅི་མ་རུང་ལྟ་བུ་སྟེ། སྨོན་པ་སྐྱེས་པའི་དོན་དུ་འཇུག་པ་དང༌། འདྲི་བའམ་དྲི་བའི་དོན་དུ་འཇུག་པ་ནི། ཀུན་མཁྱེན་རོང་ཟོམ་གྱིས། གཟུགས་སུ་རུང་བ་ཡིན་ན་འདི་ཅིས་གཟུགས་སུ་རུང༌། ཞེས་གསུངས་པ་དང༌། པཎ་ཆེན་ཤཱཀ་མཆོག་གིས། གང་གིས་ན་གཟུགས་སུ་རུང་བ་ཡིན། ཞེས་གསུངས། གོང་འོག་གཉིས་ཀའི་དོན་ནི་དྲི་བར་འཇུག་པ་ཡིན་པ་མཉམ། དེས་ན་སྐབས་འདིའི་དྲི་བ་ལ་འཇུག་པ་ནི་འདི་འདྲ་ཞིག་ཡིན་པར་སྣང་སྟེ། དེ་ལྟར་སྦྱར་ན། བདེན་པར་མ་གྲུབ་ན། ཅིའི་ཕྱིར་མ་གྲུབ། ཞེས་པ་ལྟ་བུ་དགོས་པ་བཞིན། ཡོད་ན་མཐོང་ངམ། བཤད་ན་ཤེས་སམ། ལྟ་བུ་བཞག་ཀྱང་འགྲིག་པར་སྣང༌། ཐེ་ཚོམ་གྱི་གཞི་ནི། སློབ་ན་ཤེས་སམ་མི་ཤེས། བཤད་ན་གོའམ་མི་གོ་ལྟ་བུ་ཡིན་པ་དང༌། ཚེ་སྐབས་ལ་འཇུག་པ་ནི། གང་གི་ཚེ་ན། གང་གི་སྐབས་ན། ཉི་མ་ཤར་བ་ན་ཞེས་པ་ལ་སོགས་པ་རྣམས་ཡིན་པས། འདི་དག་གི་དོན་ཞིབ་ཏུ་དཔྱད་པ་གལ་ཆེ། འོན་ཀྱང་དོན་ལ་བསམ་ཚེ་ནང་གསེས་ཁ་ཤས་མེད་ཀྱང་འཐུས་པར་སྣང་བའང་མཆིས། ཞེས་གསལ་བ་དེ་ཀས་འཐུས་པར་བྱས་སོ། །
    དེ་བཞིན་ལ་སྒྲ་འཇུག་ཚུལ་ཡང་མི་འདྲ་བ་ཡོད་དེ། སྨྲ་སྒོ་ལས། ལ་ནི་གཉིས་པ་བཞི་བ་དང༌། །བདུན་པ་སྡུད་དང་སྦྱོར་བ་དང༌། །སྨོན་དང་ཚད་འཛིན་གཞི་དང་ནི། །ཚེ་སྐབས་དག་ཏུ་འདོད་པ་ཡིན། །ཞེས་གསུངས་པའི་དོན་ནི་རང་ཉིད་ཀྱིས་བྲིས་པའི་སྨྲ་སྒོའི་འགྲེལ་པ་བློ་གསལ་རིག་པའི་རོལ་རྩེད་ལས། 18ལ་སྒྲ་ནི་དོན་བརྒྱད་ལ་འཇུག་སྟེ། རྣམ་དབྱེ་གཉིས་པ་དང༌། རྣམ་དབྱེ་བཞི་པ་དང༌། རྣམ་དབྱེ་བདུན་པ། སྡུད་པའི་དོན་དང༌། སྦྱོར་བ་དང༌། སྨོན་པ་དང༌། ཚད་འཛིན་གཞི་དང༌། ཚེ་སྐབས་བཅས་དོན་བརྒྱད་ལ་འཇུག་ཅིང༌། དེ་དག་ལས་དང་པོ་དང་གཉིས་པ་ལ་འཇུག་པ་ནི། དཔེར་ན༑ ཁྲོམ་ལ་ཕྱིན། ཞེས་པ་ལྟ་བུ་སྟེ། ལ་སྒྲ་དེ་ཉིད་སྦྱར་བས་བྱ་བའི་ཡུལ་སྟོན་པ་དང༌། གཉིས་པ་བཞི་པ་ལ་འཇུག་པ་ནི། དཔེར་ན། ཟས་ལ་ཉོས། གོས་ལ་འཚོང༌། ཞེས་པ་ལྟ་བུ་སྟེ། ལ་སྒྲ་སྦྱར་སའི་གཞིའི་དེའི་དོན་དུ་བྱས་པའི་བྱ་བ་ལ་འཇུག་པ་དང༌། གསུམ་པ་བདུན་པར་འཇུག་པ་ནི། དཔེར་ན། གདན་ལ་བཞུགས། ཐོག་ལ་ཡོད། ཞེས་པ་ལྟ་བུ་སྟེ། གཞིའི་དོན་དུ་འགྱུར་བའི་ལ་སྒྲ་ཡིན་པས་བདུན་པ་དང༌། བཞི་པ་སྡུད་པ་ལ་འཇུག་པ་ནི། ཀུན་མཁྱེན་རོང་ཟོམ་དང༌། པཎ་ཆེན་ཤཱཀ་མཆོག་གཉིས་ཀས། ལག་པ་བསྙལ་ལ་ཟན་བཟའ་འམ། ལག་པ་བསྙལ་ལ་བཟའ་ཞེས་བཀོད་པ་ལ་དཔོག་ན། ལྷག་བཅས་ཀྱི་དོན་ཡིན་པ་གསལ་བ་དང༌།  ལྔ་པ་སྦྱོར་བ་ལ་འཇུག་པ་ནི། ཀུན་མཁྱེན་རོང་ཟོམ་ཆེན་པོས། འདི་ན་ནི་ཡོད་ལ་འདི་ན་ནི་མེད་དོ། ཞེས་བཀོད། དེ་ལ་བལྟས་ན་གོང་གི་སྡུད་པར་བཞག་པའི་དཔེར་བརྗོད་དང༌། འདིར་སྦྱར་བར་བཞག་པའི་དཔེར་བརྗོད་གཉིས་ཀ་གཅིག་ཏུ་སྣང༌། དེ་གཉིས་ཀ་ལྷག་བཅས་ལས་མ་འདས། དྲུག་པ་སྨོན་པ་ལ་འཇུག་པ་ནི། འདིའི་དཔེར་བརྗོད་ཀུན་མཁྱེན་རོང་ཟོམ་དང༌། པཎ་ཆེན་ཤཱཀ་མཆོག་གཉིས་ཀས། བདག་སངས་རྒྱས་སུ་གྱུར་ལ། གྱུར་ནས་ཀྱང་ལྟ་བུ་བཞག་འདུག་པས་དེ་ཡང་ལྷག་བཅས་ལས་མ་འདས། བདུན་པ་ཚད་འཛིན་ལ་འཇུག་པ་ནི། དེ་ཙམ་ལ་དེས་ཆོག འདི་ཙམ་ལ་བསླེབས་ཞེས་པ་ལྟ་བུ་ནི་ཚད་འཛིན་པའི་དོན་དུ་འགྱུར་བ་དང༌། བརྒྱད་པ་ཚེ་སྐབས་ལ་འཇུག་པ་ནི། དཔེར་ན། དེའི་རྗེས་ལ་འགྲོ། དུས་དེ་ལ་ཤེས་ཞེས་པ་རྣམས་ནི་སྐབས་དང་ཚེ་ལ་འཇུག་པས་ཚེ་སྐབས་ཡིན། ཞེས་གསལ་བ་ལྟར་རོ། །
    གསུམ་པ། སྐབས་འདིའི་དོན་ལ་དཔྱད་པ་ནི། ཐོག་མར་འདིར་སྒྲ་འཇུག་ཚིག་ཏུ་ཡོད་མེད་ཐད་ལ་མཁས་པའི་བཞེད་ཚུལ་མི་འདྲ་བར་ཡོད་པ་ལས། རྣམ་གླིང་པཎ་ཆེན་དཀོན་མཆོག་ཆོས་གྲགས་ཀྱིས། 19མིང་གི་མཐའ་ན་རྗེས་འཇུག་གི་བཅུ་པ་ས་ཡིག་གནས་པ་ན། ལ་དོན་གྱི་སྒྲ་སྟོན་པའི་ཚེ། དེ་ལ་ཨཱ་ལི་གཉིས་ཨུ་སྦྱར་བ་སུ་དང༌། གང་ཡང་རུང་བའི་མིང་གི་མཐའ་ན་བརྒྱད་པ་ར་ཡིག་གནས་པ་ན། དེ་ལ་སྔོན་འཇུག་གི་ཡི་གེ་གཉིས་པར་གྱུར་པ་ད་ཡིག་ལ་ཨུ་སྦྱར་བ་དུ་དང༌། གང་ཡང་རུང་བའི་མིང་གི་མཐའ་ན་རྗེ་(རྗེས་)འཇུག་གསུམ་པ་ད་གནས་པ་ན་ཨཱ་ལི་གཉིས་པ་ཨུ་སྦྱར་བ་དུ་དང༌། ཞེས་དང་དེ་ལས་གཞན་ཡང་མཁས་པ་མང་པོས་སྒྲ་ཡི་སྦྱོར་ཚུལ་དངོས་སུ་ཞལ་བཞེས་གནང་བ་དེ་ལ། འདིར་ཀུན་མཁྱེན་སི་ཏུས། 20གཉིས་པ་ཞེས་པ་སྔོན་འཇུག་གཉིས་པར་ངོས་འཛིན་པ་སྐབས་དོན་དང་མི་འབྲེལ་བ་དང༌། གཉིས་པར་ཞེས་བཅོས་ནས་ད་ཡིག་ལ་ཨུ་སྦྱར་བའི་དོན་དུ་འདོད་པ་དགོས་པ་མེད་པ་དང༌། དེ་ལྟར་འདོད་པས་གཞུང་གི་བསྟན་བྱ་གཞན་རྣམས་ཆད་པར་འགྱུར་བ་དང༌། ཡང་སྒྲས་འཇུག་པ་དོན་མེད་དུ་ཐལ་བའི་སྐྱོན་ཡང་ཡོད་དོ། །དང་པོ་གྲུབ་སྟེ། རྩ་བའི་གཞུང་ཚིག་འདི་གྲས་རྣམས་ཀྱིས་རྗེས་འཇུག་དང་ཨཱ་ལིའི་གྲངས་སྟོན་པར་སྣང་བ་ལ། སྔ་ཕྱིའི་འབྲེལ་ཅི་ཡང་མེད་པར་འདིར་བླ་རྡོལ་དུ་སྔོན་འཇུག་གི་གྲངས་སྟོན་པ་ནི་མཁས་པའི་བསྟན་བཅོས་ཀྱི་ལུགས་སུ་མི་རིགས་པའི་ཕྱིར། གཉིས་པ་གྲུབ་སྟེ། གང་མིང་མཐའ་ན་གསུམ་པ་གནས། །ཞེས་སོགས་ཁྱེད་རང་ཡང་དུ་སྒྲ་འཇུག་པའི་གཞུང་དུ་འདོད་པ་གང་ཞིག དེར་འཆད་པར་འགྱུར་བས་འདིར་བསྟན་པ་ལ་དགོས་པ་མེད་པའི་ཕྱིར། དེ་ནི་ད་མཐར་དུ་འཇུག་པའི་དོན་དང༌། འདིར་ར་མཐར་དུ་འཇུག་པའི་དོན་ཡིན་པས་སོ་སོ་ལ་དགོས་པ་ཡོད་དོ་ཞེ་ན། དེའང་མི་འཐད་དེ། དེ་ལྟ་ན་ང་ན་མ་ལ་རྣམས་ཀྱི་མཐར་ཡང་དུ་སྒྲ་འཇུག་པས་དེ་རྣམས་རེ་རེ་ནས་འཆད་པའི་གཞུང་འབྱུང་བར་རིགས་པའི་ཕྱིར་ཧ་ཅང་ཐལ་ལོ། །གསུམ་པ་གྲུབ་སྟེ། ཁྱེད་འདོད་པ་དེ་ལྟ་ན། ལ་དོན་གཞན་རྣམས་ཀྱི་ཡ་གྱལ་ར་དང་རུའི་སྒྲ་དག་སྟོན་བྱེད་ཀྱི་གཞུང་ཆད་པར་འགྱུར་བའི་ཕྱིར་ཏེ། སླར་བསྡུའི་སྐབས་སུ་རྒྱུ་མཚན་སྨོས་པ་བཞིན་ཏ་ཡིག་ཨུ་ལྡན་ལྟ་བུ་འདིར་མ་བཤད་པ་སྐྱོན་དུ་མི་འགྱུར་ཡང་སྐབས་དོན་རྗེས་འཇུག་གི་ཡི་གེ་དང་སྦྱར་བའི་ལ་དོན་ཆད་ན་རྩོམ་པ་པོ་མཁས་པའི་གསུང་དུ་མི་འགྱུར་བའི་ཕྱིར་རོ། །བཞི་པ་གྲུབ་སྟེ། ཡང་ཞེས་པ་ཚིག་རྒྱན་གཉིས་དང་སྡུད་པའི་དོན་དུ་འཇུག་པ་ལས་ཚིག་རྒྱན་གྱི་དོན་མ་ཡིན་པ་ནི་རྟོགས་པར་སླ་བས་སྡུད་པའི་དོན་ལས་འོས་མེད་ཅིང༌། སྡུད་པའི་དོན་ཡང་དབྱེ་གཞི་གཅིག་ལ་དབྱེ་བ་གཉིས་སམ་མང་པོ་མཐུན་པར་བསྡུ་བའམ། ཁྱད་གཞི་གཅིག་ལ་ཁྱད་ཆོས་གཉིས་སམ་མང་པོ་ལྷན་ཅིག་ཏུ་བརྗོད་དགོས་པ་ལྟ་བུར་འདོད་དགོས་པའི་རྒྱུ་མཚན་གྱིས། ཁྱེད་ལྟར་ན། ཨུ་ཡང་སྦྱར་ཞེས་པའི་ཡང་སྒྲ་དེས། གཞི་གང་ལ་གང་ཞིག་གང་དང་ལྷན་ཅིག་སྡུད་པའི་དོན་ཅིའང་མི་སྟོན་པར་འགྱུར་བས་མཁན་པོས་འདིར་ཡང་སྒྲ་གསུངས་དགོས་པ་དོན་མེད་དུ་ཐལ་བའི་ཕྱིར་རོ། །དེས་ན་ཉེས་པ་འདི་ནི་གཞུང་འདིས་རུ་ཡིག་རྐྱང་པ་བསྟན་པར་འདོད་པ་རྣམས་ལའང་འབྱུང་བར་དོགས་སོ། ། ཞེས་གསུངས་པ་དེས་ལ་དོན་གྱི་སྒྲ་སྦྱོར་དངོས་བསྟན་དུ་འདོད་མཁན་རྣམས་བཀག་པ་དོན་ལ་གནས། 
    ཡང་སྐབས་འདིར་ཀུན་མཁྱེན་སི་ཏུའི་དཔེར་བརྗོད་ཁག་ཅིག་ལ། མཁས་པའི་དབང་པོ་ཚེ་ཏན་ཞབས་དྲུང་ཚང་གིས་དོགས་སློང་གནང་ཡོད་པ་ནི། 21ཀུན་ལ་དགའ་གཉིས་པར་བཞག་པ་འཐད་པ་དང༌། བདུད་རྩི་ལ་མོས་བཞི་བར་བཞག་འདུག་སྟེ་དེ་གཉིས་མི་འདྲ་བའི་ཁྱད་པར་ཅི། བདུད་རྩིའི་དོན་དུ་མོས་ཞེས་བཙན་སྦྱོར་ཇི་ལྟར་བྱས་ཀྱང་སྣ་འཐེན་ནས་ཁ་ནང་དུ་སླེབ་དཀའ་འོ། །ཞེས་དང༌། བདུད་རྩི་རུ་བསྒྱུར་གཉིས་པ་དང༌། བདུད་རྩི་རུ་བསྒྲུབ་བཞི་བ་ཡིན་པའི་དོན་ཅི། ཀུན་ལ་དགའ་གཉིས་པ་དང༌། སྡིག་པར་འཇིགས་བདུན་པ་ཡིན་པའི་དོན་ཅི། ཀུན་ལ་དགའ་གཉིས་པ་དང༌། སེང་གེ་ལ་སྐྲག་བདུན་པ་ཡིན་དོན་ཅི། ཀུན་ལ་དགའ་གཉིས་པ་དང༌། དམན་པར་བརྩེ་བཞི་བ་ཡིན་དོན་ཅི། དེ་རུ་སྐྱིད་གཉིས་པར་བཞག་པ་འཐད་པ་དང༌། ས་ལ་ཉལ་བདུན་པ་ཡིན་དོན་ཅི། རྡོ་བར་གཟུགས་བརྙན་བྱེད་གཉིས་པ་དང༌། བུམ་པར་ཆུ་བླུགས་བདུན་པ་ཡིན་དོན་ཅི། རྒྱབ་ཏུ་ཕྱོགས་གཉིས་པ་དང༌། ཁུང་དུ་འཛུལ་བདུན་པ་ཡིན་དོན་ཅི། རྒྱ་གར་དུ་འགྲོ་གཉིས་པ་དང༌། ཆུ་ལ་ཞུགས་བདུན་པ་ཡིན་དོན་ཅི། མཐའ་རུ་འཁྱོལ་གཉིས་པ་དང༌། མཚོན་ཁར་བསད་བདུན་པ་ཡིན་དོན་ཅི། མདུན་ན་རྒྱུ་གཉིས་པ་དང༌། ཆུ་ལ་ཞུགས་བདུན་པ་ཡིན་དོན་ཅི། ཚོགས་ན་ནོར་འགྱེད་བཞི་བ་དང༌། གཡུལ་དུ་གོ་བགོས་བདུན་པ་ཡིན་དོན་ཅི། ཞེས་གསུངས་པ་རྣམས་ནི་གལ་ཆེ་བ་མ་ཟད། གསར་དུ་བརྡ་སྤྲོད་པའི་གཞུང་ལ་བསླབ་སྐབས་དེ་རྣམས་ཇི་བཞིན་ངོ་འཕྲོད་པར་བྱ་རྒྱུ་ནི་གལ་ཆེ། སྐབས་འདིར་ཀུན་མཁྱེན་སི་ཏུས། 22ཤིང་ལ་བྱ། བུམ་པར་ཆུ། གདན་ལ་འདུག ས་ལ་ཉལ། རྒྱབ་ཏུ་རི་ཡོད། ལྟ་བུ། བྱ། མི། ཆུ། འདུག ཉལ། རི་རྣམས་རྟེན་གནས་སམ་གནས་པའི་གཞི་ནི། ཤིང༌། ཁྱིམ། བུམ་པ། གདན། ས། རྒྱབ་ཕྱོགས་རྣམས་ཡིན་པས་དེ་དག་ལ་རྣམ་དབྱེ་བདུན་པ་འཇུག་པ་ཡིན་ཞིང༌། དེ་བཞིན་ཆུ་ལ་ཞུགས། ཁུང་དུ་འཛུལ། གཡུལ་དུ་གོ་བགོས། གཡུལ་དུ་བསད། ལྟ་བུ་རྣམས་ཀྱང་ཞུགས་པ་དང་འཛུལ་བ་དང་གོ་བགོས་པ་དང་བསད་པ་རྣམས་ཀྱི་བྱ་བ་དེ་དག་གི་རྟེན་རིམ་བཞིན་དུ་ཆུ་ལ་སོགས་པ་དེ་དག་ཡིན་པས་ལ་དོན་གྱི་རྣམ་དབྱེ་དེ་རྣམས་བདུན་པའི་དོན་དུ་འགྱུར་བ་ཡིན་གྱི་རྣམ་དབྱེ་གཉིས་པ་ལས་ཀྱི་དོན་མ་ཡིན་པར་ཤེས་པར་བྱའོ། །ཡང་སྐྱེས་བུ་ཞིག་གིས་སྐྱེས་བུ་གཞན་ཞིག་ལ་མཛུབ་མོའི་བརྡས་བསྟན་ནས་མཛུབ་མོའི་རྩེ་འདི་ན་གླང་པོ་ཆེ་བརྒྱ་ཡོད་ཟེར་བ་ལྟ་བུ་ལ་མཛུབ་མོའི་རྩེ་དེས་མཚོན་པའི་ཡུལ་ཕྱོགས་དེར་གླང་པོ་ཆེ་མཐོང་བའི་མིག་ཤེས་སྐྱེ་བའི་རྐྱེན་བྱེད་པའི་ཆ་ནས་རྟེན་དང་འདྲ་བའི་ཕྱིར་བདུན་པ་འཇུག་པ་དང༌། སྡིག་པར་འཇིགས། སེང་གེ་ལ་སྐྲག་སོགས་གང་ལས་འཇིགས་པ་འབྱུང་བའི་གནས་དེ་ལ་རྣམ་དབྱེ་ལྔ་བ་འཇུག་པ་ལེགས་སྦྱར་གྱི་ལུགས་ཡིན་ཡང༌། བོད་སྐད་ལ་འཇིགས་པ་སྐྱེ་བའི་ཡུལ་ལམ་རྟེན་དུ་གྱུར་པའི་ཆ་ནས་བདུན་པ་ཉིད་སྦྱོར་བ་དང༌། སྨག་ལ་རྐུན་མ་འབྱུང༌། ཉི་མ་ཤར་བ་ན་གཉིད་སད། ལྟ་བུ་གནས་སྐབས་དེ་དང་དེར་བརྟེན་ནས་དེ་འདྲ་འབྱུང་བས་དངོས་སུ་མ་བརྗོད་ཀྱང་དོན་ཐོབ་ཀྱིས་དུས་བརྗོད་པ་ལ་བདུན་པ་སྦྱར་བ་དང༌། ཚེས་གསུམ་ལ་ལྷ་མཆོད། དཔྱིད་ལ་ཁུ་བྱུག་གྲགས། སྟོན་དུས་སུ་བཙས་མ་བརྔ་ལྟ་བུ། དུས་དངོས་སུ་བརྗོད་པ་ལ་བདུན་པ་སྦྱར་བ་སྟེ། ཞེས་གསུངས་པ་འདི་གཉིས་ཞིབ་བསྡུར་བྱས་ནས་བརྟག་ན། ཀུན་མཁྱེན་སི་ཏུས་དགོས་པའམ་རྒྱུ་མཚན་གང་དག་ལ་བརྟེན་ནས་རྣམ་དབྱེ་དེའི་ལུགས་སུ་བཀྲལ་བའི་ཚུལ་ཇི་བཞིན་ཤེས་ནུས། རྒྱུ་མཚན་དེས་འཐུས་དང་མ་འཐུས་པའི་ཚུལ་ནི་རིགས་པས་དཔྱད་ནས་ཤེས་པར་བྱ་རྒྱུ་ལས་མ་འདས། སྐབས་འདིར་ཀུན་མཁྱེན་སི་ཏུ་མཆོག་གིས། བདུན་པར་ནང་གསེས་ཀྱིས་དགར་ན་དྲུག་གསུངས། དེ་དག་ནི་ལེགས་སྦྱར་གྱི་རྣམ་དབྱེ་ལྔ་པ་བཤད་པའི་སྐབས་སུ། ཉེ་བར་འདུས་པ་དང༌། ཉེ་བ་ཅན། མངོན་པར་ཁྱབ་པ། ཡུལ་ཅན་དུ་གྱུར་པ། ལུགས་སྲོལ་ཅན། ཉེ་བར་སྟོན་པ་བརྡ་ཐབས་ཀྱིས་གོ་བར་བྱེད་པ་རྣམས་དང་སྦྲགས་ནས་གསུངས་ཡོད་པ་ཤིན་ཏུ་གསལ། དེ་ལས་དང་པོ། གསུམ་པ། བཞི་པ་རྣམས་གཅིག་ཏུ་བསྲེས་ཏེ་དང་པོར་བརྗོད་པ་དང༌། གཉིས་པ་དང་ལྔ་པ་གཉིས་བསྲེས་ནས་རིགས་གཉིས་པ་དེ་གསུངས་པར་སྣང་བ་དང༌། རིགས་གསུམ་པ་དེ་ཉིད་བརྡ་ཐབས་ཀྱིས་བསྟན་པ་རང་སོར་བཞག་པ་དང༌། ལེགས་སྦྱར་གྱི་རྣམ་དབྱེ་ལྔ་པ་ཡིན་པའི་འཇིགས་པ་སྐྱེད་པའི་དོན་དེ་ཉིད་གཞི་ལ་བཀྲལ་བ་དང༌། དེ་དག་གི་སྟེང་ལ་དོན་ཐོབ་ཀྱི་ཚེ་སྐབས་ཤིག་དང༌། ཚེ་སྐབས་དངོས་ཏེ་རིགས་གཉིས་བསྣན་པས་ཚན་པ་དྲུག་གསུངས་པ་དེ་ཡང་ལེགས་སྦྱར་གྱི་གཞུང་དང་བསྟུན་ཡོད་པ་ནི། ལེགས་སྦྱར་གྱི་གཞུང་ལ་ཐོས་པ་ཅུང་ཟད་བྱེད་མཁན་ཞིག་ཡིན་ན་རྟོགས་བདེའོ། །
    དེ་དག་ལས་སྡིག་པར་འཇིགས་དང༌། སེང་གེ་ལ་སྐྲག་ཅེས་པ་གཉིས་ནི། ལེགས་སྦྱར་ལ་ལྔ་པའི་རྐྱེན་སྦྱར་ན་བརྗོད་པ་བདེ་ཡང༌། བོད་སྐད་ལ་ནས་ལས་ཀྱི་ཕྲད་སྦྱར་བ་དང༌། ལ་དོན་སྦྱར་བ་གཉིས་ཀར་དོན་ཐ་དད་རེ་དང༌། སྦྱོར་ལུགས་ཀྱང་ཐ་དད་རེ་མཆིས་ཏེ། དཔེར་ན། ཁྱེད་རང་གང་ནས་སྐྲག་ཅེས་དྲི་ན། ང་སེང་གེ་ནས་སྐྲག་ཅེས་ལན་འདེབས་རྒྱུ་དང༌། ཁྱེད་རང་ཅི་ལ་སྐྲག་ཅེས་དྲིས་ན། སེང་གེ་ལ་སྐྲག་ཅེས་ལན་འདེབས་རྒྱུ་ལས་མ་འདས། དེས་ན་དེ་གཉིས་ཀའི་ཚིག་སྦྱོར་གྱི་འགྲོ་སྟངས་ཤིག་བོད་སྐད་ལ་མཆིས་པ་དེ་ཡིན། ནས་ལས་ཕྲད་ལྡན་ནི་འབྱུང་ཁུངས་ཆ་འདྲར་བརྩིས་ན་འཐུས་མོད། ལ་དོན་ཕྲད་ལྡན་དེ་དག་གཉིས་བདུན་གཉིས་ལས་གང་ལ་བཞག་ན་བདེ་མིན་ཐད་མཁས་པའི་བཞེད་སྲོལ་ཐ་དད་དུ་གྱུར། དོན་སྙིང་དངོས་ནི། སེང་གེ་ལ་སྐྲག་ཅེས་པའི་དོན་ནི། རང་ཉིད་སྐྲག་ས་དེ་ཉིད་སེང་གེ་ཡིན་པར་བསྟན་པས། བྱ་བའི་ཡུལ་ལམ་གཞི་སེང་གེ་ལ་བྱ་བ་བྱས་པ་ལྟ་བུར་མི་སྣང་བས་བདུན་པ་ལྟ་བུར་སྣང་མོད། ཞིབ་ཏུ་དཔྱད་ན་བདུན་པ་མིན་པར་གཞི་འཛིན་པའི་ལ་སྒྲ་ཡིན་ཞིང་དེའི་ཚུལ་འོག་ནས་ཞིབ་ཏུ་བཤད་པར་བྱ། ལེགས་སྦྱར་གྱི་བརྡ་སྤྲོད་པའི་གཞུང་དུ་གསལ་བའི་ལུགས་སྲོལ་ཅན་དང་བརྡ་ཐབས་ཀྱིས་བསྟན་པ་རྣམས་ནི་བོད་སྐད་ལ་བདུན་པར་མ་བཞག་ན་བདེ་སྟེ། དེ་ཉིད་ལས་དང༌། དགོས་པ་གང་ཡིན་པ་དེར་བཀྲལ་ན་འོས་པར་སྣང༌། གཡུལ་དུ་གོ་བགོས་པ་ནི་བཞི་པར་འཇོག་དགོས་ཏེ། བྱ་བའི་ཡུལ་གཡུལ་དུ་འཇུག་པའི་སླད་དུ་གོ་བགོས་པར་བསྟན་པས། བྱ་བའི་ཡུལ་དེ་དང་འབྲེལ་བའི་ལས་ལ་ཕན་པའི་དོན་དུ་སོང་བས་བཞི་པར་བཞག་ན་བདེ། དེ་བཞིན་མཚོན་ཁར་བསད་ཅེས་པའང་གཉིས་པར་བཞག་ན་བདེ་སྟེ། གསད་སའི་གཞི་ནི་མཚོན་ཁར་བྱ་བ་བསད་པ་བྱུང་བས་བྱ་བའི་ཡུལ་བྱ་བ་བྱས་པ་གསལ་བས་ན་གཉིས་པ་འཇོག་དགོས་ཏེ། དེ་ལྟར་མ་བཞག་ན་ནམ་མཁར་འཕུར་ཡང་བདུན་པའི་འཇོག་དགོས་པའི་སྐྱོན་འབྱུང་བར་མངོན། དེ་བཞིན་ཁོང་དུ་འཛུལ། གཡས་སུ་ཉལ། ཆུ་ལ་ཞུགས་རྣམས་ཀྱང་གཉིས་པར་བཞག་ན་བདེ། རྒྱུ་མཚན་ནི་གཞི་དེ་དག་ལ་བྱ་བ་བྱས་པའི་ཕྱིར། ཁྲོ་རུ་མཁན་པོ་ཚེ་རྣམ་མཆོག་གི་དབྱངས་ཅན་མདོ་འགྲེལ་ལས། 23གཞི་དང་འབྱུང་བ་དང་ལ་བདུན་པའོ། །གཞི་ཞེས་པ་ནི་བྱེད་པ་པོ་དང་ལས་དག་གི་བྱ་བ་ལ་གང་ལ་གནས་པར་གྱུར་པ་དེ་འཛིན་པའི་ཕྱིར། ཞེས་གསུངས་པས་ལེགས་སྦྱར་ལ་བདུན་པ་གཞི་ལ་གཙོ་བོར་སྦྱར་ཡོད་པ་གསལ་མོད། བོད་ལ་གཞི་དང་ཡུལ་གཉིས་ཀ་གཉིས་པ་ཡིན་པར་བརྟེན་འདིའི་ཐོག་ནས་ཁྱད་པར་འབྱེད་མ་ནུས་པས་སྐྱོན་འདི་དག་ལྷག་ཡོད་པར་མངོན། འོན་ཀྱང་ལེགས་སྦྱར་ལའང་གཉིས་པ་གཞི་ལ་འཇུག་པའང་ཡོད་པས་གཉིས་པ་ཡིན་ན་ཡུལ་ཡིན་པས་མ་ཁྱབ་པར་སྣང་ངོ༌། །
    བརྡ་སྤྲོད་བློ་གསལ་དགའ་སྟོན་དུ། 24བུམ་པ་རུ་ཆུ་བླུགས། མཚོ་ཁར་བསད། ལྕགས་ལ་གསེར་འབྱུག་ཅེས་པ་རྣམས་ཀྱི་ལ་དོན་ནི་བདུན་པ་གནས་གཞི་ཡིན་ཞེས་གསུངས་ཡོད་ལ། བློ་རྩེ་གཏོད་ས་ནི། བུམ་པ་ནི་ཆུ་གནས་ས་ཙམ་ཡིན་གྱི། ཡུལ་དངོས་ནི་བླུག་བྱའི་ཆུ་ཡིན་པས། དེས་ན་བུམ་པ་ལ་སྦྱར་བའི་རྣམ་དབྱེ་གནས་གཞི་ཡིན་པ་དང༌། དེ་བཞིན་མཚོ་ཁ་ནི་དགྲ་གསོད་པའི་སྐབས་གནས་སའི་ཡུལ་ཙམ་ཡིན་གྱི། ཡུལ་དངོས་ནི་གསད་བྱའི་དགྲ་ཡིན་པ་དང༌། ལྕགས་ནི་གསེར་འབྱུག་པ་གནས་ས་ཙམ་ཡིན་གྱི། ཡུལ་དངོས་ནི་འབྱུག་བྱའི་གསེར་ཡིན་པ་དང་འབྱུུག་པ་ནི་བྱ་བ་ཡིན་ཞེས་འདོད་པ་འདྲའོ། །ཞེས་དང༌། དེ་རུ་སྐྱིད། རྒྱབ་ཏུ་སྤྲོ་ཞེས་པའི་ལ་དོན་གཉིས་པར་བཞག་ཡོད་མོད་མི་འཐད་དེ། སྐྱིད་དང་སྤྲོ་བྱ་ཚིག་མིན་པར་གནས་དེ་རུ་སྐྱིད་པའི་བདེ་བ་ཡོད་ཅེས་པའི་དོན་ཡིན་པས་བདུན་པ་ཡིན་ལ། རྒྱབ་ཏུ་སྤྲོ་བའི་བདེ་བ་ཡོད་ཅེས་པའི་དོན་ཡིན་པས་བདུན་པ་ཡིན་ནོ། །བདུད་རྩི་རུ་བསྒྱུར་ཞེས་པའི་རུ་ཡིག་གཉིས་པར་བཞག་ཡོད་མོད་མི་འཐད་དེ། བདུད་རྩི་ལ་ཆུ་བསྲེས་ཞེས་པའི་ལ་ཡིག་གཉིས་པ་དང༌། བདུད་རྩི་ལ་གསེར་སྣོད་བསྒྲིགས་ཞེས་པའི་ལ་ཡིག་བཞི་བ་དང༌། བདུད་རྩི་ལ་ནུས་པ་ཡོད་ཅེས་པའི་ལ་ཡིག་བདུན་པ་དང༌། བདུད་རྩི་རུ་བསྒྱུར་ཞེས་པའི་ལ་དོན་དེ་ཉིད་ཡིན་ལ༑ བདུད་རྩི་རུ་བསྒྲུབ་ཅེས་པའང་བཞི་བ་མིན་པར་དེ་ཉིད་ཡིན་ནོ། །ཀུན་ལ་དགའ་ཞེས་པའི་ལ་ཡིག་གཉིས་པར་བཞག་པ་དང༌། སྡིག་པ་ལ་འཇིགས། སེང་གེ་ལ་སྐྲག་ཅེས་པའི་ལ་ཡིག་བདུན་པར་བཞག་པ་ནང་འགལ་ཞིང་མི་འཐད་དེ། དེ་དག་གི་ལ་ཡིག་ནི་གཞི་འཛིན་པའི་ལ་ཡིག་ཡིན་ནོ། །ཞེས་གསུངས་པའི་དོན་བྱིངས་ཞིབ་ཏུ་རྟོགས་བདེ་མོད། གཞི་འཛིན་པའི་ལ་ཡིག་ཅེས་པའི་དོན་ནི་ཅུང་ཟད་རྟོགས་དཀའ་བར་སྣང་བས་དེའི་དོན་ཞིབ་ཏུ་དཔྱད་ན། མཁས་པའི་དབང་པོ་དམུ་དགེ་བསམ་གཏན་མཆོག་གིས། 25བོད་མཁས་པའི་སྙན་ངག་གི་འགྲེལ་བར། རྒྱ་གར་སྐད་དུ་ཞེས་པའི་དུ་སྒྲ་དེ་གཞི་འཛིན་པའི་ཕྲད་ཡིན་པར་སྨྲ་སྒོའི་ལུང་དེས་བསྒྲུབས་སོ། །དེས་ན་གཞི་དང་ནི་ཞེས་པའི་དོན། ལ་སྒྲ་གཞི་འཛིན་པ་ལ་འཇུག་པར་གསུངས་པ་ཡིན་ལ། དེ་ལྟར་གསུངས་པའང་ཤིན་ཏུ་འཐད་དེ། དཔེར་ན། ང་དེ་ལ་དགའ་ཞེས་པའི་ལ་ཡིག་གཞི་འཛིན་པའི་ལ་ཡིག་ཡིན་ཏེ། དགའ་སའི་གཞི་དེའམ་ཡུལ་དེ་ངོས་འཛིན་པའི་ཕྲད་ཙམ་ཡིན། དགའ་ནི་བྱ་བ་མིན་པས། ལ་དེ་སྦྱར་སའི་གཞི་དེ་ལ་བྱ་བ་བྱས་པ་མི་སྟོན་པས་ན། ལས་སུ་བྱ་བ་མིན་ལ། ལ་སྦྱར་སའི་གཞི་དེ་དགའ་བའི་བློ་གནས་སའི་གཞི་མིན་པ(པས)། བདུན་པ་གནས་གཞི་མིན། དགོས་ཆེད་དང་དེ་ཉིད་ཚེ་སྐབས་མིན་པ་ཤིན་ཏུ་གསལ་ལོ། །དེ་བཞིན་དུ། ང་དེ་ལ་སྐྲག དེའི་མིང་ལ་བཀྲ་ཤིས་ཟེར། སྒྲུབ་ཐུབ་མིན་འགོ་ཁྲིད་ལ་ཐུག དཔེ་ཆ་དེ་ང་ལ་དགོས། གནས་ཚུལ་ལ་འགྱུར་ལྡོག་བྱུང༌། སྨན་ལ་མཁས། རིག་གནས་བཅུ་ལ་མཁས་ཞེས་པ་རྣམས་ཀྱི་ལ་སྒྲ་ནི་གཞི་འཛིན་པའི་ལ་ཡིན་ལ། མོ་ལ་བུ་ཞིག་སྐྱེས་ཞེས་པའི་ལ་དེ་གཞི་འཛིན་པའི་ལ་དང༌། ཁང་ཐོག་ཏུ་རྩྭ་སྐྱེས་ཞེས་པའི་ལ་དེ་གནས་གཞིའི་ལ་ཡིན་ཏེ། མོ་ལ་བུ་ཞིག་སྐྱེས་ཏེ་མལ་སར་ཡོད་ཅེས་པའི་མོ་ལ་ཞེས་པའི་ལ་གཞི་འཛིན་པའི་ལ་ཡིན་ལ༑ མལ་སར་ཡོད་ཅེས་པའི་རུ་བསྡུས་པའི་ར་ཡིག་གནས་གཞི་ཡིན། ཞེས་གསུངས་པས་གཞི་འཛིན་པའི་ལ་སྒྲ་ངོ་འཕྲོད་ངེས་ཡིན་ལ། དེ་དག་གི་ལ་ཡིག་ནི་གཞི་འཛིན་པར་བཞག་ན་ཤིན་ཏུ་བདེ་སྟེ། གཞུང་ཉིད་ལས་ཇི་ལྟར་བྱུང་བ་བཞིན་འཁུམས། དེ་བཞིན་བདུད་རྩི་རུ་བསྒྲུབ་ཅེས་དང༌། བདུད་རྩི་རུ་བསྒྱུར་བ་བཅས་ནི། དེ་ཉིད་ཡིན་པ་ཤིན་ཏུ་གསལ་ཏེ། ཚིག་ཟིན་དེ་ཉིད་ལ་བསྒྲུབ་བྱའི་ཡུལ་དང༌། སྒྲུབ་པའི་བྱ་བ་གཉིས་སོ་སོར་མི་སྣང་སྟེ། བདུད་རྩི་བསྒྲུབས་པས་སོ། །དེ་བཞིན་བསྒྱུར་བའང་དེ་དང་མཚུངས། གནས་ཚུལ་འདི་དག་གིས་གོང་གི་དཔེར་བརྗོད་རྣམས་ཇི་བཞིན་ངོས་འཛིན་ཐུབ་པའི་ཆ་རྐྱེན་དུ་འགྱུར་རོ། །
ཟུར་མཆན།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༡༡ པར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༡༠༥ པར་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་སྐྲུན་བྱས་པའི་ཡི་གེ་སྤྱི་རྣམ་བློ་གསལ་འཇུག་ངོགས་ཞེས་པའི་ཤོག་༡༦ ནས་༡༧ བར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༡༡ པར་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༢༠ ན་གསལ།
གླེང་བརྗོད་ཆེན་མོ་འཛམ་གླིང་རྒྱན་གཅིག་ཅེས་པ་༢༠༠༠ ལོར་འཇམ་དཔལ་རབ་བརྟན་གྱིས་པར་བའི་སྐབས་ཕྱི་མའི་ཤོག་ངོས་༡༩ སུ་གསལ།   
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༤༨དང་༤༩ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༡༠ ནས་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༢༡༥ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༥༣ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༢༡༦ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས། ༥༣ ངོས་སུ་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་མའི་ཤོག་ངོས་༢༡༧ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༥༤ དང་༥༥ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༣༢ ནས་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་སྐྲུན་བྱས་པའི་ཡི་གེ་སྤྱི་རྣམ་བློ་གསལ་འཇུག་ངོགས་ཞེས་པའི་ཤོག་༢༧ བར་གསལ།
བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད་པོད་དང་པོ། ས་རཱ་བོད་ཀྱི་མཐོ་སློབ་ཀྱིས་༢༠༠༨ ལོར་དཔར་བའི་ཤོག་ངོས་༣༤༤ ནས་༣༤༨ བར་གསལ།
བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད་པོད་དང་པོ། ས་རཱ་བོད་ཀྱི་མཐོ་སློབ་ཀྱིས་༢༠༠༨ ལོར་དཔར་བའི་ཤོག་ངོས་༣༦༩ ནས་༣༧༠ བར་གསལ།
གླེང་བརྗོད་ཆེན་མོ་འཛམ་གླིང་རྒྱན་གཅིག་ཅེས་པ་༢༠༠༠ ལོར་འཇམ་དཔལ་རབ་བརྟན་གྱིས་དཔར་བའི་སྐབས་ཕྱི་མའི་ཤོག་ངོས་༢༡ སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་ ༦༢ དང་༦༣ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༢༠ དང་༡༢༡ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༦༩ དང་༢༧༠ ངོས་སུ་གསལ།
ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་༡༩༩༨ ལོར་དཔར་བའི་འགྲེལ་པ་ཉུང་ངུ་རྣམ་གསལ་ཞེས་པའི་ཤོག་ངོས་༡༥༧ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༤༨ དང་༥༠ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༧༣ དང་༧༤ ངོས་སུ་གསལ།

ཨི་ལྡན་གྱི་ཕྲད་བཤད་པ།
    གསུམ་པ༌། ཨི་ལྡན་གྱི་ཕྲད་བཤད་པ་ལ། མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་མདོར་བསྟན་པ་ནི། རྩ་བ་ལས།
    རྗེས་འཇུག་ཡི་གེ་བཅུ་པོ་ལ། །ཨི་དང་མཐུན་ལུགས་འདི་ལྟ་སྟེ། །
    རྗེས་སུ་འཇུག་པའི་ཡི་གེ་རྣམས་གང་ལ་ཞུགས་པའི་མིང་རྣམས་ལ། ཨི་ཡིག་གི་ཕྲད་རྣམས་ཇི་ལྟར་མཐུན་པར་སྦྱོར་བའི་ལུགས་ནི་འདི་ལྟར་ཡིན་ཏེ་ཞེས་བསྟན། 
    གཉིས་པ། རྒྱས་པར་བཤད་པ་ལ། འབྲེལ་སྒྲ་བཤད་པ་དང༌། བྱེད་སྒྲ་བཤད་པ་གཉིས་ལས། དང་པོ། འབྲེལ་སྒྲ་ནི། རྩ་བ་ལས།
    དང་པོ་གཉིས་ལ་དང་པོ་མཐུན། །གསུམ་ལྔ་བཅུ་ལ་ཀྱ་དང་སྦྱར། །
    བདུན་པ་ཉིད་ནི་བདུན་པ་སྟེ། །ལྷག་མ་རྣམས་ལ་གྱ་སྦྱར་བ། །
    དེ་དག་ཨི་སྦྱར་འབྲེལ་བའི་ས། །
    ཞེས་གསུངས་པའི་དོན་ནི། རྗེས་སུ་འཇུག་པའི་ཡི་གེ་བཅུ་ཡོད་པ་རྣམས་ལས་རིམ་པར་དང་པོ་དང་གཉིས་པ་སྟེ། ག་ང་གང་རུང་ཞུགས་པའི་མིང་གང་ཡིན་པ་དེ་ལ། རྗེས་སུ་འཇུག་པའི་ཡི་གེ་དང་པོ་ག་ཉིད་མཐུན་པ་སྟེ་སྦྱོར་བ་དང༌། དེ་བཞིན་རྗེས་སུ་འཇུག་པའི་ཡི་གེ་བཅུ་ལས། གསུམ་པ་ད་དང༌། ལྔ་པ་བ་དང༌། བཅུ་པ་ས་བཅས་དང་མཐུན་པ་ནི་ཀྱ་ཡིན་ཞིང་དེ་ཉིད་སྦྱར་བར་བྱ་བ་དང༌། རྗེས་སུ་འཇུག་པའི་ཡི་གེ་བདུན་པ་འ་ལ་འ་ཉིད་དམ་རྐང་པ་ཁ་སྐོང་དགོས་པའི་ཚེ་ཡ་ཡིག་མཐུན་པ་དང༌། ལྷག་མ་རྣམས་ཏེ་རྗེས་སུ་འཇུག་པའི་ཡི་གེ་བཞི་པ་ན་དང༌། དྲུག་པ་མ། བརྒྱད་པ་ར་དང༌། དགུ་པ་ལ་བཅས་ཀྱི་རྗེས་སུ་གྱ་ཉིད་སྦྱར་བར་བྱ་བ་དང༌། དེ་དག་ལ་ཨི་སྟེ་དབྱངས་ཡིག་དང་པོས་བརྒྱན་པས། གི་ཀྱི་འི་ཡི་གྱི་ཞེས་གྲུབ། དེ་དག་ཇི་ལྟར་སྦྱོར་ཚུལ་སྡོམ་དུ་བཀོད་ན། གི་ཀྱི་གྱི་འི་ཡི་ལྔ་པོ། །རྣམ་དབྱེ་དྲུག་པ་འབྲེལ་སྒྲ་སྟེ། །ད་བ་ས་ཀྱི་ག་ང་གི །ན་མ་ར་ལའི་རྗེས་སུ་གྱི། །འ་དང་མཐའ་མེད་འི་དང་ཡི། །རྐང་པ་སྐོང་དང་མི་སྐོང་ཆེད། །ཅེས་སོ། །
    རྣམ་དབྱེ་དྲུག་པ་འབྲེལ་སྒྲ་ནི་ཅི་ལྟ་བུ་ཞེ་ན། ཨ་ཀྱཱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས། 1ཁྱད་ཆོས་གང་དག་ཁྱད་གཞི་ནི། །གང་དང་འབྲེལ་བའམ་གང་གི་ཡིན། །གོ་བྱེད་གི་ཀྱི་གྱི་འི་རྣམས། །རྣམ་དབྱེ་དྲུག་པ་འབྲེལ་བ་ཡིན། །དཔེར་ན་མིག་གི་དབང་པོ་དང༌། །གོས་ཀྱི་ཁ་དོག་གཞན་གྱི་ནོར། །རྒྱལ་པོའི་མཛོད་དང་ལྷ་ཡི་མིག །ཅེས་པ་ཁྱད་ཆོས་དབང་པོ་ནི། །ཁྱད་གཞི་མིག་གི་ཡིན་པ་སོགས། །གང་གི་ཡིན་པའི་འབྲེལ་གཞི་དེ། །གཙོ་བོར་སྟོན་ལ་གང་ཞིག་གིས། །བྱས་པའི་བྱེད་པོ་སྟོན་པ་མིན། ། ཞེས་གསུངས་པ་ལྟར་ཡིན་ཏེ། གི་ཀྱི་གྱི་འི་ཡི་བཅས་ཕྲད་ལྔ་པོས། ཁྱད་གཞི་དང་ཁྱད་ཆོས་བར་གྱི་འབྲེལ་བ་སྒྲུབ་པར་བྱེད་ཆེད་དུ་དོན་དུ་འཇུག་པ་སྟེ། དཔེར་ན། གོང་འཁོད་བཞིན། མིག་གི་དབང་པོ། བཟང་པོའི་ཡོན་ཏན། བསླབ་པའི་གཞི་སོགས་མང་དུ་འབྱུང༌། དེ་དག་གི་སྐབས་སུ་ཨི་ལྡན་གྱི་ཕྲད་སྦྱར་ས་ཕྱོགས་གཉིས་ཀའི་བར་གྱི་འབྲེལ་བ་བསྒྲུབ་པ་མ་ཟད། གཙོ་བོར་འབྲེལ་གཞི་སྟོན་དགོས་ཏེ། རྣམ་དབྱེ་སྦྱར་ས་དེ་ཉིད་ཡིན་པ་དང༌། མིང་དེ་ཉིད་རྣམ་དབྱེ་རུ་ཤར་དགོས་པས་སོ། །
    རྣམ་དབྱེ་དྲུག་པ་འབྲེལ་སྒྲར་ནང་གསེས་དབྱེ་བ་ཁག་ཅིག་མཆིས་པ་ནི། མཁས་པའི་དབང་པོ་དམུ་དགེ་བསམ་གཏན་མཆོག་གིས། 2དེ་ཡང་འབྲེལ་བ་ལ་བདག་ཉིད་གཅིག་པའི་འབྲེལ་བ་དང༌། ཡན་ལག་དང་ཡན་ལག་ཅན་གྱི་འབྲེལ་བ་དང༌། བདག་པོ་དང་ཡུལ་གྱི་འབྲེལ་བ། རྟེན་དང་བརྟེན་པའི་འབྲེལ་བ་བཅས་བཞི་ཡོད་པ་ལས། ཞེས་གསུངས་པ་དང༌། རྡོ་རྗེ་རྒྱལ་པོས། 3ཞིབ་མོར་དབྱེ་ན་ཁང་སྟེང་གི་དར་ཆ་ལྟ་བུ་རྟེན་དང་བརྟེན་པའི་འབྲེལ་སྒྲ་དང༌། ཉི་མའི་འོད་ལྟ་བུ་ངོ་བོ་གཅིག་པའི་འབྲེལ་སྒྲ་དང༌། གསེར་གྱི་རྣ་རྒྱན་ལྟ་བུ་གཞི་མཐུན་གྱི་འབྲེལ་སྒྲ་དང༌། ངའི་ལག་པ་ལྟ་བུ་ཡན་ལག་དང་ཡན་ལག་ཅན་གྱི་འབྲེལ་སྒྲ་དང༌། རས་ཀྱི་ཁ་དོག་ལྟ་བུ་ཆོས་དང་ཆོས་ཅན་གྱི་འབྲེལ་སྒྲ་དང༌། བདག་པོ་དང་དངོས་པོའི་འབྲེལ་སྒྲ་སོགས་མང་དུ་ཡོད་དོ། །ཞེས་གསུངས་པ་གཉིས་ལ་དབྱེ་བ་མང་ཉུང་གི་ཁྱད་པར་ཙམ་ལས་དོན་ལ་ཁྱད་པར་མི་སྣང་མོད། དེའི་ཐོག་ཏུ་དཔེ་དང་དཔེ་ཅན་གྱི་འབྲེལ་བ་སྣོན་དགོས་པར་སྣང༌། གསེར་གྱི་རྣ་རྒྱན། རས་ཀྱི་ཁ་དོག ཉི་མའི་འོད་བཅས་ནི་གཞི་གཅིག་ཏུ་བསྡུས་ན། བདག་ཉིད་གཅིག་པའི་འབྲེལ་བའི་ཁོངས་སུ་སྡུད་ཐུབ་པས་དབྱེ་བ་དེ་གཉིས་ལ་ཁྱད་པར་མེད། འོན་ཀྱང་བློ་གསར་རྣམས་ལ་དབྱེ་བ་མང་དུ་ཕྱེ་ན་གཞུང་དོན་ཞིབ་ཏུ་རྟོགས་སླ་བར་བརྟེན། མང་དུ་ཕྱེ་ནས་སྦྱང་ན་ཕན་པར་སྣང༌། གང་ལྟར་དེ་དག་ནི་མིང་གཉིས་བར་གྱི་འབྲེལ་བ་སྒྲུབ་བྱེད་ལས་མ་འདས་ཏེ། དཔེར་ན། སྟག་གི་རི་མོར་ཉི་མའི་འོད་ཟེར་ཕོག །མཆེ་བའི་མཚོན་གྱི་རྒྱལ་མཚན་ཀུན་ནས་བསྒྲེངས། །སུག་པའི་སྡེར་མོ་གཞན་གྱི་སྲོག་ལ་རྔམ། །ང་རོའི་གདངས་ཀྱིས་རི་དྭགས་སྐྲག་པར་བྱས། །ཞེས་པ་ལྟ་བུ་དང༌། སྐབས་འདིའི་ཕྲད་ནི་འབྲེལ་བ་མ་ཡིན་པའི་དོན་ལ་འཇུག་པ་ཡོད་དེ། ཁྱོད་ནི་སོང་ཟིན་གྱི་གཞན་རྣམས་ནི་གསར་དུ་འགྲོ་དགོས་སོ། །འདི་ནི་བདག་གི་བླ་མ་ཡིན་གྱི་ཁྱེད་ཀྱི་དགེ་བའི་བཤེས་གཉེན་ནི་མ་ལགས། ཞེས་པ་ལྟ་བུའི་མི་མཐུན་པའི་ཚིག་རྒྱན་དུ་འཇུག་པའི་སྐབས་ཀྱང་མཆིས་སོ། །
    གཉིས་པ། བྱེད་སྒྲ་ནི། རྩ་བ་ལས།
    དེ་རྣམས་ལ་ནི་བཅུ་པ་སྦྱར། །བྱེད་པ་པོ་རུ་ཤེས་པར་བྱ། །
    ཞེས་གསུངས་པའི་དོན་ནི། གོང་ནས་བཤད་པའི་གི་ཀྱི་གྱི་འི་ཡི་ལྔ་པོར་རྗེས་འཇུག་བཅུ་པ་ས་ཡིག་སྦྱར་བས། གིས་ཀྱིས་གྱིས་འིས་ཡིས་ཞེས་སུ་གྲུབ་པ་རྣམས་ནི་བྱེད་པ་པོའམ་བྱེད་པ་སྟོན་པར་བྱེད་པའི་ཕྲད་ཡིན་པར་ཤེས་པར་བྱ་ཞེས་བསྟན། དེའི་སྒྲ་ཡི་སྦྱོར་ཚུལ་ནི་འབྲེལ་སྒྲའི་སྐབས་དང་མཚུངས་པས་ཟུར་དུ་བཤད་དགོས་དོན་མ་དམིགས། བྱེད་སྒྲ་ནི་ཅི་ལྟ་བུ་ཞེ་ན། ཨ་ཀྱཱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས། 4བྱེད་པ་པོ་ཞིག་ཉེར་བཟུང་ནས། །དེ་ཡིས་བྱ་བ་བྱས་པ་རུ། །དངོས་སམ་ཤུགས་ལ་སྟོན་ཀྱང་རུང༌། །དེ་ནི་གསུམ་པ་བྱེད་པ་སྟེ། །དཔེར་ན་འཕགས་པ་རབ་འབྱོར་གྱིས། །ཟབ་ཆོས་སྟོན་ཅེས་བརྗོད་པའི་ཚེ། །བྱེད་པ་པོ་ནི་རབ་འབྱོར་དང༌། །བྱ་བ་ཟབ་ཆོས་སྟོན་པར་གོ །ཟབ་ཆོས་དེ་ཡི་བདག་པོ་ནི། །གང་ཡིན་ཚིག་འདིས་མི་ཤེས་ཕྱིར། །བདག་པོ་མི་སྟོན་བྱེད་པོ་སྟོན། །རབ་འབྱོར་བདག་པོར་སྟོན་ན་ནི། །གྱི་མཐར་ས་ཡིག་མི་འཐོབ་ལ། །དེ་ཕྱིར་ས་ཡིག་སྦྱར་བ་འདི། །གང་གིས་བྱས་པའི་བྱེད་པ་པོ། །སྟོན་ཕྱིར་བྱེད་པའི་རྣམ་དབྱེ་ཉིད། ། ཅེས་གསུངས་པ་ལྟར་ཡིན་ཏེ། རབ་འབྱོར་གྱིས་ཟབ་ཆོས་སྟོན། ཞེས་པའི་རྣམ་དབྱེ་སྦྱར་ས་ནི་རབ་འབྱོར་ཡིན་པས། རབ་འབྱོར་ནི་ཟབ་ཆོས་སྟོན་པ་པོར་བསྟན། སྐབས་འདིར་བྱེད་པ་པོས་བྱ་བ་ཞིག་བྱས་པ་དངོས་སམ་ཤུགས་ནས་སྟོན་དགོས་པར་གསུངས་པ་ནི། མཐའ་སྦྱོར་འོག་མའི་མིང་དོན་ལས་བྱ་བ་བྱས་པའི་རྣམ་འགྱུར་མ་གསལ་ན། རྣམ་དབྱེ་སྦྱར་ས་དེ་ཉིད་བྱེད་པ་པོའི་རྣམ་པར་གསལ་མི་ནུས་ཏེ། བྱ་བ་མ་བྱས་པའི་ཕྱིར། དེ་ལ་བརྟེན་ནས་དབྱངས་ཅན་གྲུབ་པའི་རྡོ་རྗེ་ཡིས། 5རྣམ་དབྱེ་གང་ལ་སྦྱོར་ཡུལ་དེས། །ཉེ་འགྱངས་གང་དུ་བྱ་བ་ཞིག །བྱས་ན་གསུམ་པ་བྱེད་སྒྲ་སྟེ། །ཞེས་གསུངས། བྱེད་པ་པོ་དང་ཉེ་བ་རུ་བྱ་བ་བྱས་པའི་རྣམ་འགྱུར་གསལ་བ་ཞིག་དང༌། འགྱངས་པའི་སྐབས་སུ་བྱ་བ་བྱས་པའི་རྣམ་པ་གསལ་བ་སྟེ་གཉིས་ཡོད་པར་གསུངས་པའི་དོན་ནི། བྱེད་སྒྲའི་ཕྲད་སྦྱར་བ་དེ་མ་ཐག་ཏུ་ལས་ཚིག་སྦྱར་བ་དང༌། ཡང་ན་བྱེད་སྒྲའི་ཕྲད་དང་ལས་ཚིག་གི་བར་མིང་དོན་གཞན་གྱིས་ཆོད་པ་སྟེ་རིགས་གཉིས་ཡོད་པའི་དབང་གིས་ཡིན་ཏེ། དཔེར་ན། བདག་གིས་ཐོས། སངས་རྒྱས་ཀྱིས་གསུངས། ཞེས་དང༌། སངས་རྒྱས་ཀྱིས་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྣམས་རྒྱས་པར་གསུངས། བདག་གིས་སྟོན་པས་ཇི་སྐད་གསུངས་པའི་སྒྲ་རྣམས་ཇི་བཞིན་ཐོས། ཞེས་པ་ལྟ་བུས་ཤེས་པར་བྱ། 
    སྐབས་འདིར་བསྟན་པར་བྱ་བ་ནི་བྱེད་པ་པོའམ་བྱེད་པ་གང་རུང་ཡིན་པ་ལས། བདག་པོ་མིན་ཞེས་པའི་དོན་ནི། བྱེད་པ་པོ་དེས་བྱ་བ་བྱས་པའི་རྣམ་པ་གསལ་བ་ཞིག་དགོས་པ་ལས། བྱ་བའི་རྣམ་འགྱུར་གང་ཡང་མེད་པའི་བྱེད་པ་པོ་ཞིག་གིས་སྐབས་དོན་འདི་ཉིད་མི་མཚོན་པར་བསྟན་པ་དང༌། སྐབས་འདིའི་བྱེད་པ་ཞེས་པ་ནི་སེམས་ལྡན་མིན་པའི་བྱ་བར་བྱ་བ་དེའི་རྣམ་འགྱུར་གསལ་བའི་ནུས་པ་འདོན་མཁན་རྣམས་ལ་གོ་དགོས་ཏེ། དཔེར་ན། རླུང་གིས་ཤིང་བཅག གྲིས་ཤ་གཏུབ། ཆུ་ཡིས་ཁང་ཁྱིམ་བརླགས། ཞེས་པ་སོགས་ཡིན། འོན་ཀྱང་བྱ་བྱེད་ཐ་མི་དད་པའི་ལས་ལ་གསུམ་པའི་ཕྲད་མི་འཇུག་པར་སྣང་སྟེ། དཔེར་ན། ང་འགྲོ་ཞེས་བརྗོད་པ་ལས་ངས་འགྲོ་མི་ཟེར་ལ། དེ་བཞིན། རྟ་རྒྱུག སྟག་མཆོངས། ཞེས་པ་རྣམས་ལ་བྱེད་སྒྲའི་ཕྲད་མི་འཇུག དེར་མཚུངས་མཁས་པའི་དབང་པོ་དམུ་དགེ་བསམ་གཏན་མཆོག་གིས། 6དེ་བཞིན་དུ་འདེབས་པ་བོ་(པོ)འདེབས་(གདབ་)བྱ། སློབ་པ་བོ་(པོ་)བསླབ་བྱ་སོ་སོར་ཡོད་པས་གསུམ་པ་བྱེད་པ་ཐོབ་ལ། ང་འགྲོ། རྟ་བརྒྱུུགས། བྱ་འཕུར་ལྟ་བུར་གསུམ་པ་བྱེད་སྒྲ་མི་ཐོབ་སྟེ། བྱེད་པ་བོ་(པོ་)དང་བྱ་བ་གཉིས་ངོ་བོ་གཅིག་པའི་ཚུལ་དུ་གནས་པ་ཡིན་པས་སོ། །ཞེས་གསུངས་པ་ལྟར་ལགས་པ་དང༌། 7སླར་ཡང་གཞུང་དེ་ཉིད་ལས། ནོར་མེད་པ་ལ་ནོར་གྱིས་དབུལ། བདེན་པར་མ་གྲུབ་པ་ལ་བདེན་གྲུབ་ཀྱིས་སྟོང་ཞེས་པའི་ནོར་དང་བདེན་གྲུབ་ནི་བྱེད་པ་བོའམ་(པོའམ་)བྱེད་པ་དངོས་མིན་ཡང༌། དབུལ་དང་སྟོང་ནི་བྱ་ཚིག་ཡིན་གཤིས། དེ་གཉིས་ཀྱི་གང་གི་གྱིས་དང་ཀྱིས་ལྟ་བུ་ནི་རྣམ་དབྱེ་གསུམ་པ་རྗེས་མཐུན་པ་ཡིན་ཞེས་བཤད་ཆོག་གོ །གཞན་ཡང་ཀྱིས་སོགས་རྒྱུ་མཚན་སྟོན་པ་ལ་ཡང་འཇུག་སྟེ། རྒྱུ་ཡོད་པའི་སྟོབས་ཀྱིས་འབྲས་བུ་འབྱུང༌། མེ་ཡོད་པས་དུ་བ་བྱུང་ལྟ་བུ་དང༌། ནམ་མཁས་གར་ཁྱབ་ཅེས་དང༌། གཟུགས་ཡིན་ན་མི་རྟག་པ་ཡིན་པས་ཁྱབ་ཅེས་དང༌། ཡེ་ཤེས་ཇི་སྙེད་ཁྱབ་གྱུར་པ། །སྐུ་ཡིས་ཀྱང་ནི་དེ་སྙེད་ཁྱབ། །ཅེས་པའི་ཡིས་དང༌། བསམ་གྱིས་མི་ཁྱབ་ཅེས་སོགས་ཀྱི་པས་དང་ཀྱིས་སོགས་ཀྱང་རྣམ་དབྱེ་གསུམ་པ་ལྟར་སྣང་བའི་ཕྲད་ཡིན་གཤིས་གསུམ་པ་རྗེས་མཐུན་པ་ཡིན་མོད། ལྷུན་གྱིས་གྲུབ། རིམ་གྱིས་གྲུབ། ཁྲ་ལམ་གྱིས་མཐོང༌། ཡུད་ཀྱིས་སོང༌། སྐད་ཅིག་གིས་ཡལ་ལྟ་བུ་རྣམས་ནི་གསུམ་པ་དངོས་བཏགས་གང་ཡང་མིན་ཏེ། ལྷུན་གྱིས་གྲུབ་དང༌། རིམ་གྱིས་གྲུབ་ལྟ་བུའི་གྱིས་ནི་གྲུབ་ཚུལ་གྱི་རྣམ་པ་སྟོན་པའི་ཕྲད་ཙམ་དང༌། ཁྲ་ལམ་གྱིས་མཐོང་ལྟ་བུའི་གྱིས་ནི་མཐོང་ཚུལ་གྱི་རྣམ་པ་སྟོན་པའི་ཕྲད་ཙམ་དང༌། ཡུད་ཀྱིས་སོང་དང༌། སྐད་ཅིག་གིས་ཡལ་ལྟ་བུའི་གྱིས་དང་གིས་ནི། མྱུར་ཚུལ་སྟོན་པའི་ཕྲད་ཙམ་ཡིན་ལ། དེ་ལྟར་གྱིས་ཤིག་ལྟ་བུའང་སྐུལ་ཚིག་ལས་གསུམ་པ་བྱེད་པ་མིན་ནོ། །ཞེས་གསུངས་པ་ལྟར་ཡིན་ནོ། །
    བཞི་པ། རྒྱན་སྡུད་བཤད་པ་ནི། རྩ་བ་ལས།  
    ཨཱ་ལི་ཕྱིས་ནས་གཉིས་པ་སྦྱར། །ཚིག་རྒྱན་གཉིས་དང་སྡུད་པར་འགྱུར། །
    ཞེས་གསུངས་པའི་དོན་ནི། སྔར་ཨི་ལྡན་གྱི་ཕྲད་བཤད་པའི་སྐབས་ཀྱི་ཀྱི་འི་གཉིས་ཀྱི་ཨཱ་ལི་སྟེ་གི་གུ་ཕྱིས་ཏེ། རྗེས་འཇུག་ཡི་གེ་གཉིས་པ་ང་ཡིག་སྦྱར་བས། ཀྱང་འང་ཞེས་སུ་གྲུབ་པ་དང༌། དོན་ཐོབ་ཀྱི་ཡང་བཅས་གསུམ་ནི། ཚིག་རྒྱན་གཉིས་ནི་མཐུན་པའི་ཚིག་རྒྱན་དང་མི་མཐུན་པའི་ཚིག་རྒྱན་གཉིས་དང༌། སྡུད་པའི་དོན་བཅས་ལ་འཇུག་ཅེས་གསུངས། འདིའི་སྒྲ་ཡི་སྦྱོར་ཚུལ་ནི། ག་ད་བ་ས་དྲག་མཐར་ཀྱང༌། །ང་ན་མ་ར་ལ་མཐར་ཡང༌། །མཐའ་མེད་འང་དང་འ་མཐར་ཡང༌། །སྐབས་དང་བསྟུན་ནས་སྦྱོར་བ་གཅེས། །ཞེས་སོ། །
    ཚིག་རྒྱན་ལ་འཇུག་ཚུལ་ནི། དཔེར་ན། མཛེས་ཀྱང་མཛེས། ལེགས་ཀྱང་ལེགས། མཁས་ཀྱང་མཁས། ལྟ་བུའི་ཚིག་དོན་སྔ་ཕྱི་གཉིས་ཀ་མཐུན་པ་རྣམས་ལ་མཐུན་པའི་ཚིག་རྒྱན་དང༌། བཏུད་ཀྱང་ཁྲོ། མཛའ་ཡང་བསླུ། ལྟ་བུ་ནི་མི་མཐུན་པའི་ཚིག་རྒྱན་ཡིན་པར་ཀུན་མཁྱེན་སི་ཏུས་བཞེད། སྐབས་འདིར་མཁས་པ་གོང་མ་རྣམས་ཀྱིས་བཞེད་སྲོལ་གཉིས་སུ་གྱེས་འདུག་སྟེ། ཚིག་རྒྱན་ནི་སྡུད་པ་མ་ཡིན་པར་འདོད་པའི་ལུགས་གཅིག་དང༌། ཚིག་རྒྱན་ནི་རྩ་བའི་ཆ་ནས་སྡུད་པ་ཡིན་ཞིང༌། སྡུད་པ་ཙམ་དུ་མ་ཟད་ཚིག་མཛེས་པར་བྱེད་པའི་ནུས་པ་ཡོད་ན་དེ་ནི་ཚིག་རྒྱན་དུ་བཞེད། སྐབས་འདིར་མཁྱེན་གཏེར་རྗེས་བཟུང་པྲ་ཏིའི་དགེ་བཤེས་ཆེན་མོས། 8དེ་ལ་མཐུན་པའི་ཚིག་རྒྱན་ནི་མཐུན་པའི་ཆོས་གཉིས་གཞི་གཅིག་ཏུ་སྡུད་ཅིང༌། ཁྱད་པར་ཚིག་མཛེས་པར་བྱེད་པ་སྟེ། མཛེས་པའང་ཡིན་ཏེ་མདོག་ཀྱང་དཀར།། ཞེས་དང༌། མི་མཐུན་པའི་ཚིག་རྒྱན་ནི། མི་མཐུན་པའི་ཆོས་གཉིས་གཞི་གཅིག་ཏུ་སྡུད་ཅིང༌། ཁྱད་པར་ཚིག་མཛེས་པར་བྱེད་པ་སྟེ། དཔེར་ན། ཕྱོགས་རིས་མེད་ཀྱང་བདུད་དཔུང་འཇོམས། །ཞེས་གསུངས་པ་དང༌། ཨ་ལག་ཤ་ངག་དབང་བསྟན་དར་གྱིས། 9དེ་ལ་མཐུན་པའི་ཚིག་རྒྱན་ནི། མཐུན་པའི་ཆོས་གཉིས་གཞི་གཅིག་ལ་སྡུད་པ་སྟེ། མདོག་ཀྱང་དཀར་ལ་མཛེས་པའང་ཡིན་ལྟ་བུ་དང༌། མི་མཐུན་པའི་ཚིག་རྒྱན་ནི། མི་མཐུན་པའི་ཆོས་གཉིས་གཞི་གཅིག་ཏུ་སྡུད་པ་སྟེ། དཔེར་ན། ལུས་འཁྱོག་ཀྱང་སེམས་དྲང་ལྟ་བུའོ། ། ཞེས་གསུངས་པ་དང༌། མཁས་པའི་དབང་པོ་དམུ་དགེ་བསམ་གཏན་10དང་ཚེ་ཏན་ཞབས་དྲུང་11རྣམ་གཉིས་དང༌། མཁས་དབང་བློ་བཟང་དབང་ཕྱུག་མཆོག་12གིས་ཀྱང་གོང་བཞིན་བཞེད། 
    ཀུན་མཁྱེན་སི་ཏུ་མཆོག་གིས། 13འདིར་ལ་ལ་ཞིག་གིས། མཐུན་པའི་རྒྱན་གྱི་དཔེར། ཨུཏྤལའང་ཡིན་ལ་སྔོན་པོའང་ཡིན་ཞེས་དང༌། གཅིག་ཤོས་ཀྱི་དཔེར། ཇི་ལྟར་པདྨ་ཆུ་ནང་དུ། །སྐྱེས་ཀྱང་ཆུ་ཡིས་གོས་པ་མེད། །དེ་བཞིན་འདི་ནི་འཇིག་རྟེན་དུ། །སྐྱེས་ཀྱང་འཇིག་རྟེན་གྱིས་མ་གོས། །ཞེས་སོགས་བཀོད་མོད། འཐད་པར་མ་མཐོང་སྟེ། སྔ་མ་ནི། གཞི་གཅིག་ལ་མཐུན་པའི་ཆོས་ཨུཏྤལ་དང་སྔོན་པོ་གཉིས་སྡུད་པའི་དོན་ཡིན་ལ། ཕྱི་མ་ནི་གཞི་གཅིག་ལ་མི་མཐུན་པའི་ཆོས་ཆུ་ནང་དུ་སྐྱེས་པ་དང་ཆུས་མ་གོས་པ་གཉིས་སྡུད་པ་སོགས་ཀྱི་དོན་ཡིན་པའི་ཕྱིར་དེ་དག་སྡུད་པའི་དཔེར་འོས་ཀྱི། ཚིག་རྒྱན་གྱི་དཔེར་མི་འོས་པའི་ཕྱིར་རོ། །ཞེས་གསུངས། དེས་ན་སྡུད་པ་ནི་ཚིག་རྒྱན་མ་ཡིན་པར་བཞེད་མོད། འོན་ཀྱང་དཔེར་བརྗོད་ལ་ཅུང་ཟད་བརྟག་པར་བྱ་བ་ཡོད་པར་སྣང་སྟེ། མཛེས་ཀྱང་མཛེས་ཞེས་པའི་དོན་ལ་ནི། གཞི་ཞིག་ལ་སྦྱར་ན། ཁྱོད་སྐུ་བདག་གི་མིག་ངོར་མཛེས་ཀྱང་མཛེས། །ཞེས་བརྗོད་པ་ལ་ཕྱོགས་གཅིག་ནས་འགྲིག་ཀྱང༌། བཏུད་ཀྱང་ཁྲོ། མཛའང་བསླུ། ཞེས་པའི་དོན་ནི། སྡུད་པ་དང་འབྲེལ་ཡོད་པར་སྣང་སྟེ། གཞི་ལ་སྦྱར་ན། ཕར་བཏུད་ཀྱང་ཚུར་ཁྲོ། གྲོགས་ལ་མཛའང་དགྲ་བོ་བསླུ། ལྟ་བུར་སྣང་བས་སྡུད་པའི་དོན་ལས་མ་འདས་པར་མངོན། གནས་ཚུལ་འདི་ལ་བརྟེན་ནས་སྡུད་པ་གཞི་ལ་བཞག་སྟེ། དེ་ལ་མཛེས་པའི་ཉམས་དང་འབྲེལ་བ་ལ་ཚིག་རྒྱན་ཞེས་བཞག་ན་ཅུང་བདེ་བར་སྣང་བས་དཔྱད་པར་འཚལ།
སྡུད་པ་ལ། གཞི་མཐུན་སྡུད་པ་དང༌། གོང་མས་འོག་མ་སྡུད་པ། འོག་མས་གོང་མ་སྡུད་པ་བཅས་ཡོད་པ་ལས། དང་པོ་གཞི་མཐུན་སྡུད་པ་ནི། དཔེར་ན། ཟླ་བ་ཡང་ཡིན་ལ་དཀར་པོའང་ཡིན། ཞེས་པ་ལྟ་བུ་སྟེ་ཁྱད་གཞི་དང་ཁྱད་ཆོས་གཉིས་ཀ་གཞི་མཐུན་དུ་ཡོད་པ་བསྡུས་པ་དང༌། གཉིས་པ། གོང་མས་འོག་མ་སྡུད་པ་ནི། དཔེར་ན། སྤྱིའི་དོན་ལ་ཡང་འབད་དེ། སྒེར་དོན་ལ་ནི་མ་ཡིན་ནོ། །ཞེས་པ་ལྟ་བུ་ནི་གོང་མ་ལ་སྡུད་བྱེད་ཀྱི་ཕྲད་སྦྱར་ནས་འོག་མ་བསྡུས་པ་དང༌། གསུམ་པ། འོག་མས་གོང་མ་སྡུད་པ་ནི། དཔེར་ན༑ ངས་ཟས་ཟ་ལ་ཁྱོད་ཀྱིས་ཀྱང་ཟོ། བདག་གིས་སློབ་གཉེར་ལ་བརྩོན་ལ་ཁྱོད་ཀྱིས་ཀྱང་བརྩོན། ཞེས་པ་ལྟ་བུ་ནི་འོག་མ་ལ་སྡུད་པའི་ཕྲད་སྦྱར་ནས་གོང་མ་བསྡུས་པ་ཡིན། དེ་བཞིན་སྐབས་འདི་ནས་བཤད་པའི་ཡང་སྒྲ་བསྣན་པའི་དོན་ལའང་འཇུག་སྟེ། ཡང་ཡང་བཤད། ཡང་ཡང་སེམས། ཡང་ཡང་སྒོམ། སོགས་འབྱུང་བ་དང༌། དེ་དག་བལྡབས་པའི་དོན་ལ་འཇུག་པ་ཡིན་ནོ། །
    ལྔ་པ། ལྷག་བཅས་བཤད་པ་ལ། ལྷག་བཅས་དངོས་བཤད་པ་དང༌། ཞར་བྱུང་གི་དོན་གཞན་བཤད་པ་གཉིས་ལས། དང་པོ། ལྷག་བཅས་དངོས་བཤད་པ་ནི། རྩ་བ་ལས།
    ལ་དོན་སུ་ལ་ཨུ་ཕྱིས་ནས། །དེ་ལ་གསུམ་པའི་དང་པོ་སྦྱར། །
    སྟེང་དུ་ཨཱ་ལི་གསུམ་པས་བརྒྱན། །དེ་ནི་ལྷག་མ་དང་བཅས་པའོ། །
ཞེས་གསུངས་པའི་དོན་ནི། ལ་དོན་གྱི་ཕྲད་རྣམས་ཀྱི་དང་པོ་སུ་ཡིག་གི་ཨུ་སྟེ་ཞབས་ཀྱུ་ཕྱིས་ནས། ས་ཞེས་གྲུབ་པ་དེ་ལ་གསལ་བྱེད་སྡེ་པ་གསུམ་པའི་དང་པོ་ཏ་ཡིག་སྦྱར་བས་སྟ་ཞེས་གྲུབ་པ་དང༌། དེའི་སྟེང་དུ་སླར་ཡང་དབྱངས་ཡིག་གསུམ་པ་ཨེ་སྟེ་འགྲེང་བུ་སྦྱར་བས་སྟེ་ཞེས་གྲུབ་པ་དེ་ནི། ཚིག་དོན་གྱི་ལྷག་མ་འདྲེན་པའི་དོན་དུ་འཇུག་པར་འགྱུར་བས་ལྷག་མ་དང་བཅས་པའི་དོན་དུ་བཤད། ལྷག་བཅས་ཀྱི་དོན་དུ་བསྟན་པའི་ཕྲད་ལ་སྐབས་འདི་ནས་བཤད་པའི་སྟེ་ཡིག་དང༌། དེ་སྒྲ་དོན་དགུ་ལ་འཇུག་པའི་སྐབས་ནས་བཤད་པའི་དེ་སྒྲ་དང༌། དོན་ཐོབ་ཀྱི་དབང་དུ་བཏང་བའི་ཏེ་ཡིག་བཅས་གསུམ་ནི་ལྷག་བཅས་ཀྱི་དོན་ལ་འཇུག དེ་དག་གི་སྒྲ་ཡི་སྦྱོར་ཚུལ་ནི། ད་དེ་ན་ར་ལ་ས་དང༌། །ད་དྲག་མཐར་བཅས་ཏེ་རྐྱང་ངོ༌། །ག་ང་བ་མ་འ་རྣམས་དང༌། མཐའ་མེད་བཅས་ལ་སྟེ་ཉིད་ཐོབ། །
    ལྷག་བཅས་ལ་འཇུག་ཚུལ་ནི་རང་ཉིད་ཀྱིས་བྲིས་པའི་སྨྲ་སྒོའི་འགྲེལ་པ་བློ་གསལ་རིག་པའི་རོལ་རྩེད་ལས། 14སྟེ་ནི་ལྷག་མ་ཡོད་པ་སྟེ། །མཚམས་སྦྱོར་བ་དང་དམ་བཅའ་དང༌། །གཞན་འདྲེན་པ་དང་གསུམ་དུ་འདོད། །ཅེས་གསུངས་པའི་དོན་ནི། སྟེ་ཞེས་པའི་སྒྲ་དེ་ནི་ཚིག་གི་ལྷག་མ་ཡོད་པར་སྟོན་པ་དང་འདྲེན་པར་བྱེད་པའི་ཚིག་ཕྲད་ཅིག་ཡིན་ཞིང༌། དེ་ལྟ་བུའི་ཚིག་ཕྲད་དེའི་འཇུག་ཚུལ་མི་འདྲ་བ་གསུམ་ཡོད་དེ། མཚམས་སྦྱོར་བའི་ཚུལ་དང༌། དམ་བཅའ་བའི་ཚུལ་དང༌། ལྷག་མ་དོན་གཞན་འདྲེན་པའི་ཚུལ་བཅས་གསུམ་དུ་འདོད་ཅེས་གསུངས། སྐབས་འདིར་མཚམས་སྦྱོར་བ་ཞེས་པའི་དོན་ནི། ལྷག་བཅས་ཀྱི་ཕྲད་སྦྱར་བྱར་གྱུར་པའི་ཚིག་སྔ་ཕྱི་གཉིས་ཀ་མཚམས་སྦྱོར་བའི་རྣམ་པར་གྲུབ་པ་ཞིག་ལ་འཇོག་པ་དང༌། དམ་བཅའ་ཞེས་པའི་དོན་ནི། ལྷག་བཅས་ཀྱི་ཕྲད་སྦྱར་ཡུལ་དེ་ལ་དོན་དེ་ལྟ་བུ་ཞིག་ལྡན་པར་དམ་བཅས་པའི་རྣམ་པར་གནས་པའི་ཚིག་སྦྱོར་ཞིག་དང༌། གཞན་འདྲེན་ཞེས་པ་ནི་ལྷག་བཅས་ཀྱི་ཕྲད་སྦྱར་ཡུལ་དུ་གྲུབ་པ་དེ་ལས་ཚིག་ཕྱི་མ་འབྲེལ་མེད་དོན་གཞན་དུ་གྱུར་པ་ཞིག་འདྲེན་པ་ལ་གོ་དགོས་པས་གཞན་འདྲེན་ལྷག་བཅས་ཞེས་བརྗོད། འདི་ལ་དེ་དང་ཏེ་གཉིས་ཀྱང་འཇུག་པ་མཉམ་པར་འཇུག་པས་དེ་གསུམ་གྱིས་ལྷག་བཅས་སྟོན་པ་མཉམ། གཞན་ཡང་ལ་དང༌། ནས། ཅིང༌། ཞིང༌། ཤིང་སོགས་ཀྱང་ལྷག་བཅས་སྟོན་པའི་ཕྲད་ཡིན།
    མཚམས་སྦྱོར་ལྷག་བཅས་བསྟན་པ་ནི། རྩ་བ་ལས། བྱེད་དང་བྱ་བ་ཡང་ན་ནི། །བྱ་བ་ཉིད་དུ་སྦྱོར་བ་གང༌། །ཚིག་གཉིས་རིམ་མམ་དུས་གཅིག་ཏུ། །སྦྱོར་བར་བྱེད་པ་མཚམས་སྦྱོར་ཡིན། །ཞེས་གསུངས་པའི་དོན་ནི། (Dམཚམས་སྦྱོར་ལྷག་བཅས་)ལ་དབྱེ་ན་གསུམ་དུ་འགྱུར་ཏེ། (Eཚིག་སྔ་མ་བྱེད་པར་སྦྱར་ཞིང་ཕྱི་མ་བྱ་བར་སྦྱར་བ་དུས་མི་མཉམ་པ་རིམ་ཅན་དུ་གནས་པ་ཞིག་དང༌། ཚིག་སྔ་ཕྱི་གཉིས་ཀ་བྱ་བར་སྦྱར་ཞིང་དུས་མི་འདྲ་བ་རིམ་ཅན་དུ་གནས་པ་ཞིག་དང༌། དུས་མཐུན་པ་ཅིག་ཅར་དུ་གནས་པ་སྟེ་གསུམ་ཡོད་པ་ལ་མཚམས་སྦྱོར་ལྷག་བཅས་ཟེར)་ཏེ། དཔེར་ན། མདའ་འཕངས་ཏེ་ཕོག ལན་བསྐྱལ་ཏེ་འབྱོར། ནང་བསྒྲིགས་ཏེ་འགྲིག་སོགས་ཀྱི་ཚིག་སྔ་མ་བྱེད་པ་དང༌། ཕྱི་མ་བྱ་བར་སྦྱར་བ་མ་ཟད་ཚིག་སྔ་ཕྱི་གཉིས་ཀ་མཚམས་སྦྱར་བའི་རྣམ་པར་གནས་པའི་ལྷག་བཅས་ཡིན་པ་དང༌། དེ་བཞིན་ཚིག་སྔ་ཕྱི་གཉིས་ཀ་བྱ་བར་སྦྱར་བ་དུས་རིམ་ཅན་པ་ནི། དཔེར་ན། གྲོས་བྱས་ཏེ་ལས་བརྩམས། ཐབ་བཟོས་ཏེ་མེ་བཏང༌། མགྲོན་བོས་ཏེ་སྲི་ཞུ་བསྒྲུབས་སོགས་ནི་ཚིག་སྔ་ཕྱི་གཉིས་ཀ་བྱ་བར་སྦྱར་བ་མ་ཟད། དུས་རིམ་པར་འཇུག་པ་དང༌། དེ་བཞིན་ཚིག་སྔ་ཕྱི་གཉིས་ཀ་བྱ་བར་སྦྱར་བ་དུས་མཉམ་པར་འཇུག་པ་ནི། དཔེར་ན། འཕར་ཏེ་འགྲོ འཛུམ་དམུལ་ཏེ་མདངས་བྱུང་སོགས་ནི་ཚིག་སྔ་ཕྱི་གཉིས་ཀ་བྱ་བར་སྦྱར་ཞིང་དུས་མཉམ་པ་དང༌། སྔ་ཕྱི་མཚམས་སྦྱར་བའི་རྣམ་པར་གསལ་བས་མཚམས་སྦྱར་བའི་རྣམ་པར་གནས་སོ། །
    དམ་བཅའ་ལྷག་བཅས་ནི། རྩ་བ་ལས། གང་ཞིག་གིས་ནི་སྔ་མ་ལ། ། གསལ་བར་བྱེད་པ་དམ་བཅའ་བ། །ཞེས་གསུངས་པའི་དོན་ནི། ལྷག་བཅས་ཀྱི་ཕྲད་གང་ཡིན་པ་དེས་དྲངས་པའི་དོན་ཕྱི་མ་དེ་ཉིད། ཚིག་སྔ་མའི་དོན་གསལ་བྱེད་དུ་གྱུར་ན། དེ་ལ་དམ་བཅའ་ལྷག་བཅས་ཞེས་བརྗོད་དེ། སྐབས་དེར་ཚིག་སྔ་མ་དེ་ལ་དོན་དེ་ལྟ་བུ་ཞིག་ཡོད་པར་དམ་བཅས་པའི་རྣམ་པར་གནས། དེ་ལ་དབྱེ་ན་བཞི་ཡོད་དེ། རྣམ་གྲངས་འདྲེན་པའི་དམ་བཅའ་ལྷག་བཅས་དང༌། གཏན་ཚིགས་འདྲེན་པའི་དམ་བཅའ་ལྷག་བཅས་དང༌། ངེས་ཚིག་འདྲེན་པའི་དམ་བཅའ་ལྷག་བཅས་དང༌། བསྟེན་པ་བཤད་པ་སྟེ་རྒྱས་བཤད་འདྲེན་པའི་དམ་བཅའ་ལྷག་བཅས་དང་བཅས་བཞི་ཡོད་པ་ལས། དང་པོ་ནི། རྣམ་གྲངས་འདྲེན་པའམ་དབྱེ་བ་འདྲེན་པ་ནི། ཚིག་སྔ་མ་དབྱེ་བའི་གཞི་གང་ཡིན་པ་དེ་ཉིད་བཀོད་དེ། དེ་ལ་དབྱེ་བ་དེ་ལྟ་བུ་ཡོད་པར་དམ་བཅས་པའི་རྣམ་པ་དང་བཅས་ཚིག་ཕྱི་མ་རྣམས་གསལ་བྱེད་ཀྱི་ཚུལ་དུ་བཀོད་པ་ཞིག་སྟེ། དཔེར་ན། ཕུང་པོ་ལྔ་སྟེ། གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སོ། །ཞེས་པ་ལྟ་བུ་དང༌། གཉིས་པ་གཏན་ཚིགས་འདྲེན་པ་ནི། ཚིག་སྔ་མ་དོན་གང་ལ་ལྷག་བཅས་ཀྱི་ཕྲད་སྦྱར་བ་དེར། ཚིག་ཕྱི་མ་གཏན་ཚིགས་བཀོད་པ་ཞིག་ལ་གཏན་ཚིགས་འདྲེན་པ་ཞེས་བརྗོད། དཔེར་ན། དོན་ལྷག་སྟེ། བརྗོད་པ་མ་ཚང་བའི་ཕྱིར། ལྟ་བུ་དང༌། གསུམ་པ་ནི་ངེས་ཚིག་འདྲེན་པ་ནི། ཚིག་སྔ་མ་རྗེས་གྲུབ་ཀྱི་མིང་ཞིག་བཀོད་ནས་དེ་ལ་ངེས་ཚིག་ཡོད་པར་དམ་བཅས་ཤིང༌། ཚིག་ཕྱི་མ་གསལ་བྱེད་ཀྱི་ཚུལ་དུ་ངེས་ཚིག་བཀོད་པ་ཞིག་ལ་འཇོག དཔེར་ན། རྣམ་དབྱེ་སྟེ། མིང་དེ་ཉིད་དོན་གྱི་རྣམ་པ་མི་འདྲ་བ་བདུན་ནམ་བརྒྱད་དུ་དབྱེ་བར་ནུས་པས་སོ། །ཞེས་པ་ལྟ་བུ་དང༌། བཞི་པ་རྒྱས་བཤད་འདྲེན་པ་ནི། ཚིག་སྔ་མ་རྒྱས་བཤད་དྲང་བའི་ཡུལ་དེར་ལྷག་བཅས་ཀྱི་ཕྲད་སྦྱར་ཏེ། རྒྱས་བཤད་ཡོད་པར་དམ་བཅས་པ་དང༌། ཚིག་ཕྱི་མ་རྒྱས་བཤད་དྲངས་ནས་དོན་དེ་ཉིད་གསལ་བར་བྱེད་པ་ཞིག་ལ། རྒྱས་བཤད་འདྲེན་པའི་ལྷག་བཅས་སུ་འཇོག་སྟེ། དཔེར་ན། མིང་ཚིག་བརྗོད་པ་ཀུན་གྱི་གཞི། །ཡི་གེ་སྦྱོར་བ་བཤད་པར་བྱ། །ཞེས་གསུངས་ཏེ། དོན་གྱི་ངོ་བོ་སྟོན་པ་མིང་དང༌། དོན་གྱི་ཁྱད་པར་སྟོན་པ་ཚིག་དང༌། བརྗོད་བྱའི་དོན་ཞིག་ཚང་བར་སྟོན་པ་བརྗོད་པ་སྟེ། དེ་གསུམ་གྱི་གཞི་འཛིན་པ་ནི་ཡི་གེའོ། །ཞེས་པ་ལྟ་བུ་ལ་གོ་དགོས་སོ། །
    གཞན་འདྲེན་ལྷག་བཅས་ནི། རྩ་བ་ལས། ལྷག་མ་ཡོད་ཙམ་སྟོན་གྱུར་ཅིང༌། །དེ་ལས་གཞན་གྱུར་གཞན་འདྲེན་པའོ། །ཞེས་གསུངས་པའི་དོན་ནི། ལྷག་བཅས་ཀྱི་ཕྲད་སྦྱར་གཞི་ཚིག་དོན་གྱི་ལྷག་མ་ཡོད་པར་སྟོན་ཅིང༌། ལྷག་མའི་དོན་དེ་ཉིད་ཚིག་སྔ་མ་ལས་དོན་གཞན་ཞིག་འདྲེན་པ་ལ། གཞན་འདྲེན་ལྷག་བཅས་ཞེས་བརྗོད་དེ། དཔེར་ན། འདི་ནི་ལྷ་སྟེ། དེ་ནི་ཀླུའོ། །ཞེས་པ་ལྟ་བུ་ལ་གཞན་འདྲེན་ལྷག་བཅས་ཞེས་བརྗོད། གནས་ཚུལ་དེ་དག་ལ་བརྟེན་ནས་ལྷག་བཅས་ཀྱི་དོན་ངོ་འཕྲོད་དགོས་པ་དང༌། ལྷག་བཅས་ཀྱི་ཕྲད་གཞན་རྣམས་ཀྱི་འཇུག་ཚུལ་ཡང་འདི་ཉིད་ལས་མ་འདས། ཞེས་བྱུང་བ་དང༌། དེ་དག་ལ་དཔོག་ནས་ཞིབ་ཏུ་ཤེས་པར་བྱ་བ་གལ་ཆེའོ། །
གོང་གི་ལྷག་བཅས་ཀྱི་ཕྲད་དེ་དག་ལས་དེ་ཡིག་ནི་ཕྲད་རང་དབང་ཅན་ཡིན་ཡང༌། སྐབས་འདིར་གཞན་དབང་ཅན་དུ་བཤད་ཡོད་པས། ཕྲད་འདི་ཉིད་མགོ་གཉིས་མ་ལྟ་བུར་སྣང་བས། འདི་ཐུགས་སུ་མི་འཇུག་པའི་མཁས་པའང་མཆིས་ཀྱང༌། དོན་དངོས་སྟེང་ནས་རང་དབང་ཅན་ཡིན་པའི་ཕྲད་ནི། མིང་གི་ཡ་ཐ་ན་གནས་པའི་དེ་ཡིག་ཡིན་པ་ལས། མིང་གི་མ་ཐ་ན་ཡོད་པའི་དེ་ཡིག་མ་ཡིན་པ་མཁྱེན་དགོས། དེ་སྒྲ་ལྷག་བཅས་ལ་འཇུག་སྐབས་མིང་གི་མ་ཐ་ན་ཡོད་པའི་དེ་སྒྲ་ཡིན་པ་ལས། མིང་གི་ཡ་ཐའི་དེ་སྒྲ་མིན་པས་སོ། །གནས་ཚུལ་འདི་ལ་བརྟེན་ནས་དེ་སྒྲ་མགོ་གཉིས་མར་གྱུར། དཔེར་ན། དེ་མ་བཤད། ཤིང་བཅད་དེ། ཞེས་པའི་དེ་སྒྲ་གཉིས་ལ་ཁྱད་པར་ཡོད་པ་འདི་གཅིག་པུས་དེ་གཉིས་ཀྱི་དབྱེ་བ་ཕྱེ་ནུས་སོ། །
    གཉིས་པ། ཞར་བྱུང་གི་དོན་གཞན་བཤད་པ་ནི། མཁས་པའི་དབང་པོ་ཚེ་ཏན་ཞབས་དྲུང་མཆོག་གིས། 15མཁས་པ་ཁ་ཅིག་གིས། སུམ་ཅུ་པར་རྗེས་འཇུག་གི་བྱ་བ་གཙོ་བོར་སྟོན་པའི་རྒྱུ་མཚན་གྱིས་མ་བསྟན་ཟེར་བ་ནི་འཐད་པར་མི་སེམས་ཏེ། གོ་ངོ་དོ་ནོ་སོགས་དངོས་སུ་བསྟན་པའི་དགོས་པ་ནི། ཁྱེད་ལྟར་ན་རྗེས་འཇུག་གི་བྱ་བ་གཙོ་བོར་སྟོན་པའི་རྒྱུ་མཚན་གྱིས་དངོས་སུ་བསྟན་ཟེར་ན། ཏོ་ཏེ་ཏུ་སོགས་ཀྱང་རྒྱུ་མཚན་དེ་ལས་མ་འདས་པས་བཟློག་སྟེ་བཤད་པའི་གནད་ཀ་དེས་ལོག་རྟོག་ཇི་ལྟར་སེལ་ནུས། ཞེས་དང༌། མིང་གཞི་རྐྱང་པའི་སྒྲ་གཙོ་བོར་གྱུར་པའི་ཕྲད་བདག་སྒྲ་ཙམ་ལས་མ་གསུངས། ཞེས་པ་བདེན་ན། སུམ་ཅུ་པར་དངོས་སུ་བསྟན་ཅིང་མིང་གཞི་རྐྱང་པའི་སྒྲ་གཙོ་བོར་གྱུར་པའི་ཕྲད་ནི་སྒྲ། དང་སྒྲ། གང་སྒྲ། དགག་སྒྲ་རྣམས་ལ་ཅི་ཟེར། མིང་གཞི་རྐྱང་པའི་སྒྲ་གཙོ་བོར་གྱུར་པའི་ཕྲད་ཅེས་པ་རྗེས་འཇུག་ལ་མ་ལྟོས་པའི་ཕྲད་ཡིན་པ་སྨོས་མ་དགོས་ལ། དེས་ན་བདག་སྒྲ་ཙམ་ལས་མ་གསུངས་ཞེས་པའི་ཙམ་སྒྲ་དེས་མགོ་བོ་རྨོངས་པར་བྱེད་པ་ལས་དགོས་པ་ཅི་བྱུང་ཞེས་འདྲིའོ། །ཞེས་དང༌། ཀྱི་ཀྱིས་ཀྱང་སྟེ་རྣམས་ནི་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོར་གྱུར་པའི་ཕྱིར་འདིར་ཡང་གསུངས་པ་ཉིད་དོ། །ཞེས་པ་ལ་བརྟག་པར་བྱ་བ་འདི་ཡོད་དེ། ཀྱི་ཀྱིས་ཀྱང་སྟེ་ཞེས་གི་གྱི་འི་གིས་གྱིས་འང་རྣམས་ལས་བཀར་བའི་རྒྱུ་མཚན་སྟོན་རྒྱུ་མེད་པ་དང༌། འདིར་ཡང་ཞེས་པའི་ཡང་སྒྲ་ལ་ནུས་པ་ཅི་ཡོད་མི་གསལ་ལོ། །དེ་ཡང་ཞིབ་ཏུ་དཔྱད་ན་འདི་ལྟར། ཁྱོད་ཀྱིས་བཤད་པའི་ཀྱི་སོགས་བཞི་ནི་འཇུག་པའི་ཡི་གེ་དང་ལྷན་ཅིག་སྐྱེས་པའི་སྒྲ་གཙོ་བོར་གྱུར་པ་ཡིན་ན་ཁྱོད་ཀྱིས་མ་བཤད་པའི་གི་གྱི་འི་གིས་གྱིས་འང་སྟེ་དྲུག་འཇུག་པའི་ཡི་གེ་དང་ལྷན་ཅིག་སྐྱེས་པའི་སྒྲ་གཙོ་བོ་མ་ཡིན་པའི་ཚུལ་གང་ལ་ཐུག ཏོ་སྒྲ་གཅིག་པུ་མ་ཟད་ལྷག་བཅས་ཀྱི་ཏེ་སོགས་མ་བསྟན་པའི་ཚུལ་ཤུགས་ནས་སྒྲུབ་སྐབས། ཀྱི་ཀྱིས་ཀྱང་སྟེ་རྣམས་འདིར་ཡང་གསུངས། ཞེས་པའི་ཡང་སྒྲ་སྦྱར་བ་ལ་མཁས་པའི་གསུང་གི་བཟོ་ལྟ་ཅི་ཡོད་མཐོང་དཀའ་འོ། །ཞེས་གསུངས་པ་ལ། འཇམ་དབྱངས་གྲགས་པས་ཀུན་མཁྱེན་སི་ཏུའི་སྐབས་དེའི་གསུང་ཡོངས་རྫོགས་ཤིག་དྲངས་མཐར། རང་ཉིད་ཀྱིས་གཟིགས་ཚུལ་བླ་མའི་གསུང་བཞིན་བཀོད་པ་ཞིག་ཀྱང་མཆིས་མོད། དེར་བརྟག་པར་བྱ་བ་མང་དུ་མཆིས་པ་ལས་གལ་ཆེ་བ་ནི། 16དེ་དག་འཇུག་པའི་ཡི་གེ་དང་ལྷན་ཅིག་པའི་ཚུལ་ནི། ཀྱི་ནི་གི་གྱི་ལྟར་འབྲེལ་སྒྲར་འཇུག་པ་དང༌། ཀྱིས་ནི་གིས་ཀྱིས་ལྟར་བྱེད་སྒྲར་འཇུག་པ་དང༌། ཀྱང་ནི་འང་ལྟར་རྒྱན་སྡུད་ལ་འཇུག་པ་དང༌། སྟེ་ནི་དེ་ལྟར་ལྷག་བཅས་ལ་འཇུག་པ་ཡིན། ཞེས་གསུངས་པ་དེ་ནི། ཀུན་མཁྱེན་སི་ཏུའི་དགོངས་པ་ལོན་མེད་པ་མ་ཟད། སྟོད་སྨད་ཀྱི་ཁྲིད་རྒྱུན་གཉིས་ཀའི་ལུགས་སུ་མི་སྣང་བའི་གཏམ་དུ་ཟད་པས། ཅུང་ཞིག་དེའི་དོན་བཤད་དགོས་བྱུང༌། སྐབས་འདིའི་འཇུག་པའི་ཡི་གེ་དང་ལྷན་ཅིག་སྐྱེས་པའི་སྒྲ་ཞེས་པའི་དོན་ནི། ཀྱི་ཀྱིས་ཀྱང་སྟེ་བཞི་པོ་ཡིན་ཞིང༌། དེ་ལས་ཀྱི་དོར་བའི་ལྷག་མ་གསུམ་ནི་འཇུག་པའི་ཡི་གེ་དང་ལྷན་ཅིག་པའི་རྣམ་འགྱུར་ཤིན་ཏུ་གསལ་ཏེ། ཀྱིས་ནི་འཇུག་པའི་ཡི་གེ་ས་དང་ལྷན་ཅིག་པའི་སྒྲ་ཡིན་པ་དང༌། ཀྱང་ནི་འཇུག་པའི་ཡི་གེ་ང་དང་ལྷན་ཅིག་པའི་སྒྲ་ཡིན་པ་དང༌། སྟེ་ནི་འཇུག་པའི་ཡི་གེ་ས་དང་ལྷན་ཅིག་པའི་སྒྲ་ཡིན་པས་དེ་གསུམ་ངོ་འཕྲོད་བདེ། འོ་ན་ཀྱི་ནི་ཇི་ལྟར་ཡིན་ཞེས་ན། ཀྱི་ནི་འཇུག་པའི་ཡི་གེ་འ་དང་ལྷན་ཅིག་ཏུ་སྐྱེས་པའི་སྒྲ་ཡིན་ཏེ། ཀྱའི་ཡ་སྟ་དང་འ་གཉིས་སྡེ་བ་གཅིག་པ་མ་ཟད། ཕྲད་དུ་གྲུབ་པའི་གནས་སྐབས་སུ་འཇུག་པའང་མཉམ་སྟེ། རྒྱན་སྡུད་ཀྱི་འང་ཡང་གཉིས་ནི་འཇུག་པ་མཉམ་པ་དེས་གསལ་ལ། ཕྱོགས་གཞན་ཞིག་ནས་རང་ཉིད་འ་དང་ལྷན་དུ་སྐྱེས་པ་དེས་བཞག་གོ །འདི་ཉིད་ཀྱི་དོན་ཚུལ་བཞིན་མ་བཤད་པར། མི་དགོས་པའི་ཀྱི་ནི་གི་དང་གྱི་བཞིན་འབྲེལ་སྒྲར་འཇུག་པ་སོགས་ཀྱིས་བཤད་ན། ཏོ་ནི་དོ་བཞིན་སླར་བསྡུ་ལ་འཇུག་པ་དང༌། ཏམ་ནི་དམ་བཞིན་འབྱེད་སྡུད་ལ་འཇུག་པ་དང༌། ཏུ་ནི་དུ་བཞིན་ལ་དོན་ལ་འཇུག་གོ་ཞེས་བརྗོད་ན་ལན་མེད་པར་འགྱུར་བས་གོང་བཞིན་ཁས་ལེན་དུ་མི་རུང་བར་སྣང༌། 
    སྐབས་འདིར་མཁས་པའི་དབང་པོ་ཚེ་ཏན་ཞབས་དྲུང་ཚང་གིས་དོན་གནད་འདི་དག་མ་གཟིགས་པས་ཡིན་ནམ་ཞེ་ན། གུས་པས་དམ་པ་འདི་ཉིད་ཀྱི་སློབ་རྒྱུན་རྣམས་ནས་འདིའི་སྐོར་གྱི་གནས་ཚུལ་མང་དུ་ཐོས་པའི་དབང་གིས་མིན་ཞེས་ལན་སྟབས་བདེ་ཞིག་འབུལ་ནུས། དེང་སྐབས་རྩོམ་པ་པོས་གཞུང་དེ་ཉིད་དགོས་པ་གང་གི་ཕྱིར་བརྩམས་མིན་གྱི་གནས་ཚུལ་བརྩད་གཅོད་མི་བྱེད་པར། བརྩམས་ཆོས་ངོས་ཟིན་ཁོ་ན་དང༌། དེ་ཡང་དེབ་ཐོག་ཁོ་ནར་གསལ་བ་དོན་གཉེར་བྱས་པའི་དབང་གིས་དམ་པ་འདིའི་དགོངས་གཞི་རྣམས་རིམ་བཞིན་དམིགས་མེད་དུ་ཡལ། དེའི་རྒྱུ་མཚན་ནི༑ དམ་པ་འདིས་ཀུན་མཁྱེན་སི་ཏུའི་གཞུང་ལུགས་དགག་དགོས་དོན་ཅི་ཡིན་ནམ་ཞེས་དྲི་ན། དེ་ལ་དེ་ཉིད་དགག་དགོས་དོན་ནི། སྐབས་དེར་བརྡ་སྤྲོད་པའི་གཞུང་ལ་ཐོས་པ་བྱེད་མཁན་ཉུང་བ་དང༌། ལྷག་པར་ཀུན་མཁྱེན་སི་ཏུའི་གཞུང་ལུགས་ཀྱི་ཕྲིན་ལས་མདོ་སྨད་དུ་ཤིན་ཏུ་དམན་པ་མ་ཟད། གཟིགས་མཁན་ཡང་རེ་ཟུང་ལས་མེད་པ་ལྟ་བུ་དང༌། གཟིགས་མཁན་རེ་ཟུང་ཡོད་པ་དེ་དག་གིས་ཀྱང་གཞུང་ལུགས་ཚུལ་བཞིན་གཟིགས་རྟོགས་གནང་བ་མིན་པར། ཕྱོགས་རིས་པ་དང་ལྷག་པར་ཁྲིད་རྒྱུན་གཙང་མ་ཞིག་དོན་གཉེར་བྱེད་མཁན་ཉུང་བ་བཅས་ལ་བརྟེན་ནས། སི་ཏུའི་གཞུང་གི་དགོངས་དོན་ལ་འབད་པ་མི་བྱེད་པ་རྣམས་ལ་སྐུལ་མ་གཏོང་ཆེད། ཕྱོགས་གཅིག་ནས་སི་ཏུའི་གཞུང་བཞིན་སུམ་རྟགས་ཀྱི་དགོངས་པ་བཀྲལ་བ་དང༌། ཕྱོགས་མཚུངས་རིགས་པའི་རོལ་རྩེད་གནང་བའི་རྐྱེན་བྱས། དུས་ཐུང་ནང་དུ་མདོ་སྨད་དུ་སི་ཏུའི་གཞུང་ལུགས་ཀྱི་ཕྲིན་ལས་ཆེས་ཆེར་འཕེལ་བའང་དམ་པ་འདི་ཉིད་ཀྱི་སྐུ་དྲིན་དང༌། ལྷག་པར་གཞུང་འདིའི་སྐུ་དྲིན་ཡིན་པ་སེམས་ལྡན་མཐའ་དག་གིས་རྟོགས་སླ་བར་སྣང༌། འདི་ཉིད་ཀྱི་གནས་བབ་ལ་བསམ་གཞིག་ཅི་ཡང་མ་བྱས་པར། གཞུང་འདི་ཉིད་ནི་ཀུན་མཁྱེན་སི་ཏུའི་གཞུང་ལུགས་སུན་འབྱིན་བྱེད་དུ་བརྩམས་པ་ལྟ་བུར་ངོས་འཛིན་མཁན་གྱི་ཚན་པ་ཞིག་དང༌། ཡང་ཁག་ཅིག་གིས་དམ་པ་འདིའི་གསུང་ཡིག་ཐོག་ཏུ་གསལ་བ་ཇི་བཞིན་ཁས་བླངས་ནས་སྐབས་དོན་དངོས་མ་རྟོགས་མུར། གཞན་ལུགས་ཞེས་ཀུན་མཁྱེན་སི་ཏུའི་གཞུང་ལུགས་ལ་དམའ་འབེབས་བྱེད་གང་ཐུབ་བྱེད་མཁན་གྱི་ཚན་པ་ཞིག་སྟེ། ཕྱོགས་གཉིས་སུ་གྱེས་འདུག་པ་དང༌། དེ་གཉིས་ཀས་དམ་པ་འདི་ཉིད་ཀྱི་དགོངས་པ་ཇི་བཞིན་རྟོགས་མེད་ཅེས་མགྲིན་པ་གཟེངས་སུ་བསྟད་ནས་ཞུ་འདོད་བྱུང༌། 
    དམ་པ་འདི་ཉིད་སྐབས་དེར་ནུབ་བྱང་མི་རིགས་སློབ་ཆེན་དུ་དགེ་རྒན་གནང་བཞིན་པའི་སྐབས་ཡིན་ཞིང༌། སློབ་ཆེན་རང་གི་དགེ་སློབ་མང་པོ་ཞིག་གིས་བརྡ་སྤྲོད་པའི་གཞུང་ལ་ཞིབ་འཇུག་བྱེད་རྒྱུ་མེད་པ་དང༌། ལྷག་པར་རྣམ་དབྱེ་རྣམས་དགོས་མཁོ་ཡོད་མེད་ཀྱི་གླེང་མོལ་ཞིག་ཀྱང་སློབ་ཆེན་དེའི་ཁོར་ཡུག་ན་ཡོད་པ་དེ་ནི། དམ་པ་འདི་ཉིད་ཀྱིས་གཞུང་འདི་བརྩམས་དགོས་པའི་གནས་ཚུལ་གཅིག་དང༌། ལྷག་པར་མདོ་སྨད་ཀྱི་མཁས་པ་མཐའ་དག་གིས་གླུ་བརྒྱ་གདངས་གཅིག་ལྟ་བུས། སུམ་རྟགས་ལ་པྲ་ཏི་ལས་ལྷག་མེད་པ་དང༌། དེ་ཡང་ལེགས་སྦྱར་གྱི་བརྡ་སྤྲོད་པའི་དབང་དུ་བཏང་ན། པཎྜིཏའི་ལུགས་སུ་བཞག་ལ་ཟླ་བའི་ཞབས་ཀྱི་བརྡ་སྤྲོད་པའི་གཞུང་དང༌། རྒྱལ་པོའི་ལུགས་སུ་བཞག་པ་ཆ་བསགས་ཀྱི་གཞུང་ཡིན་པ་བཞིན། བོད་དུའང་གདན་ས་ཆེན་པོའི་ལུང་དང་རིགས་པ་དབང་འབྱོར་བ་རྣམས་ཀྱི་ལུགས་ནི་པྲ་ཏིའི་གཞུང་དང༌། ལུང་དང་རིགས་པའི་གཞུང་ལ་ཐོས་པ་བྱེད་མ་ཐུབ་པ་རྣམས་ཀྱི་ལུགས་སུ་བཞག་པ་སི་ཏུའི་གཞུང་ཡིན་ཞེས་མཁས་བླུན་གཉིས་ཀའི་ངག་སྒོ་ན་ཆུ་བཞུར་བཞུར་བྱེད་པ་འདི་ཉིད་ཀྱི་མགོ་གནོན་ལྟ་བུར་གཞུང་འདིའི་ལུགས་སུ་འགྲེལ་པ་དང༌། ཕྱོགས་མཚུངས་བརྒལ་ལན་གྱི་རིགས་པས་གཏན་འབེབ་བྱ་དགོས་དོན་ཡང་འདི་ལ་བརྟེན་ནས་བྱུང། ཕྱོགས་གཞན་ཞིག་ནས་སི་ཏུའི་གཞུང་ལ་འཇུག་ཆེད་དམ་པ་འདིའི་སྔ་རྒོལ་དུ་བཞག་པའི་ལུང་རྣམས་ལ་བཟོ་བཅོས་བརྒྱབ་སྟེ། དེ་ལ་རིགས་པའི་གནོད་བྱེད་འཕངས་ཡོད་པ་ལྟ་བུ་ཡིན་པས། གནས་ཚུལ་འདི་ཙམ་ཡང་དེང་གི་དུས་སུ་རྟོགས་མ་ཐུབ་པར། ད་དུང་སི་ཏུའི་གཞུང་ཉིད་རིང་ལུགས་སུ་ཞལ་གྱིས་བཞེས་མཁན་ཕལ་མོ་ཆེས། དམ་པ་འདིས་སྔ་རྒོལ་དུ་བཞག་པའི་གཞུང་ཚིག་བཟོ་བཅོས་བརྒྱབ་པ་དེ་ཉིད་ཇི་བཞིན་ཡིན་པར་སེམས་ཏེ༑ དེ་ལ་ཤི་འཐམ་རོ་འཐམ་བྱས་ཏེ་དམ་པ་འདིའི་གཞུང་ལ་རྒོལ་བ་དག་ནི༑ ལུང་དེ་ཉིད་གཞུང་དེ་གའི་ནང་དུ་ཡོད་པ་བཞིན་ཡིན་མིན་ཙམ་ཡང་མ་གཟིགས་པ་ནི་མཚང་ཤིན་ཏུ་ཆེའོ། །
    མདོ་སྨད་དུ་སི་ཏུའི་ཕྲིན་ལས་ཀྱི་ཁྱབ་ཚུལ་ཇི་འདྲ་ཞིག་ཡིན་མིན་ནི༑ རྒན་འཇམ་དབྱངས་གྲགས་པས་འཇུག་པའི་ཡི་གེ་དང་ལྷན་ཅིག་པའི་སྒྲའི་གོ་དོན་བཀྲལ་བ་དེ་གས་ཀྱང་ཤེས་ནུས། རྒན་ཁོང་ནི་རིག་པའི་གནས་ལ་འཇུག་པ་ཡངས་པ་མ་ཟད། མདོ་སྨད་ཕྱོགས་སུ་བཞུགས་པའི་མིང་དོན་མཚུངས་པའི་མཁས་པ་ཞིག་ཀྱང་ཡིན་ལ། སྐབས་དོན་འདི་ཉིད་འཆད་སྐབས་གཞུང་དོན་དང་མི་མཐུན་པ་ཞིག་བཀྲལ་བ་མ་ཟད། རྒན་ཁོང་ཉིད་ཀྱང་ཐུགས་བདེ་བོ་མ་བྱུང་བའི་རྣམ་པ་གསལ་བར་བསྟན་ཡོད་པ་དེས། མཁས་པའི་རང་བཞིན་མཚོན་པའི་རྣམ་འགྱུར་ཡིན་ཏེ། མཁས་པ་རྣམས་ཀྱིས་གནས་ཚུལ་ཞིག་གསར་དུ་གཟིགས་སྐབས་དོན་དངོས་དང་མཐུན་མིན་དང༌། རིགས་པས་གནོད་བྱེད་ཕོག་མིན་བཅས་ལ་ཞིབ་ཏུ་གཟིགས་པ་དང༌། གལ་ཏེ་སྐབས་དོན་དེ་ལ་རིགས་པའི་གནོད་བྱེད་ཕོག་ཀྱང་དེའི་ལྷག་གསར་དུ་མ་རེག་ན་དེ་ག་རང་གི་ལུགས་སུ་བྱས་ཏེ། དཔྱད་པའི་གཞིར་འཇོག་པ་མ་ཟད། རང་བློས་བཟོ་བཅོས་བརྒྱབ་ནས་འདྲ་འདྲ་དང་འགྲིག་འགྲིག་གིས་གཞུང་དོན་བསྒྲིབས་པར་མི་བྱེད་པ་ནི་མཁས་པའི་རང་བཞིན་དུ་ངེས་པས། རྒན་ཁོང་གིས་ཀྱང་དེ་ལྟར་གནང་ཡོད་པ་དེར་བླ་ན་མེད་པའི་གུས་འདུད་ཞུ་ཡུལ་དུ་སྣང༌། 
    གནས་ཚུལ་དེ་དག་ལ་བརྟེན་ནས་སྐབས་དོན་མཁས་པའི་དབང་པོ་ཚེ་ཏན་ཞབས་དྲུང་ཚང་གིས། མིང་གཞི་རྐྱང་པའི་སྒྲ་གཙོ་བོར་གྱུར་པའི་ཕྲད་བདག་སྒྲ་ཙམ་ལས་(གཞན་འདིར་)མ་གསུངས། ཞེས་པ་ལ་གཞན་འདིར་ཞེས་པའི་མིང་གཉིས་དོར་བར་མཛད་པ་དང༌། དོར་བའི་ཚིག་དེ་དག་དེར་བཅུག་ན་སྐབས་དོན་དེར་རྩོད་གླེང་འབྱུང་གཞི་མེད་པ་མ་ཟད། ཡང་སྒྲའི་ནུས་པའང་འཕྲལ་དུ་རྟོགས་པར་འགྱུར་མོད། དེ་ལྟར་བཟོས་པ་ངོ་འཕྲོད་ན་སྔ་རྒོལ་དེ་ཉིད་ཀུན་མཁྱེན་སི་ཏུ་མིན་པར། དོགས་པ་སྔོན་བསུ་ལྟ་བུའི་གནས་ཤིག་ཡིན་པའང་མཁྱེན་པར་འགྱུར། གནས་ཚུལ་འདིའི་ཐོག་ནས་གང་ཞིག་ངོ་སྤྲོད་བཞིན་ཡོད་དམ། དེ་ཉིད་ཞིབ་ཚགས་ཀྱིས་དཔྱད་ནས་རྟོགས་པར་བྱ་རྒྱུ་ནི་མཁས་པའི་དགོངས་པ་དངོས་མ་ཡིན་པར་སྣང༌། 
    ཡང་ཀྱི་ཀྱིས་ཀྱང་སྟེ་རྣམས་ནི་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོར་གྱུར་པའི་ཕྱིར་འདིར་ཡང་གསུངས་པ་ཉིད་དོ། །ཞེས་པའི་སྐབས་སུ་གི་གྱི་འི་གིས་གྱིས་འང་དྲུག་ནི་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོ་མ་ཡིན་པའི་ཚུལ་གང་ལ་ཐུག་ཅེས་དྲི་བར་མཛད་པ་དེ་ཡང༌། དམ་པ་འདི་ཉིད་ཀྱིས་འཇུག་པའི་ཡི་གེ་དང་ལྷན་ཅིག་པའི་སྒྲ་གང་ཡིན་མ་མཁྱེན་པ་དང༌། དེ་དང་འཇུག་པའི་ཡི་གེ་གཉིས་ཀྱི་ཁྱད་པར་མ་མཁྱེན་པ་ཅི་ལ་སྲིད། མཁྱེན་བཞིན་སྐབས་དེའི་དོན་དངོས་ར་སྤྲོད་པར་དྲི་བའི་ཚུལ་དུ་འཇོག་དགོས་དོན་གང་ཡིན་ནམ། འདི་ཉིད་ལས་ང་ཚོས་མཐོང་ཐུབ་པ་ནི། འཇུག་པའི་ཡི་གེ་དང་འཇུག་པའི་ཡི་གེ་དང་ལྷན་ཅིག་པའི་སྒྲ་གཉིས་སོ་སོར་ཕྱེ་བར་མཛད་པ་དེ་ཡིན། དོན་དངོས་སྟེང་ནས་མི་མངོན་པའི་ཚུལ་དུ་གཅིག་ནི་འཇུག་པའི་ཡི་གེ་དང་ལྷན་ཅིག་པའི་སྒྲ་ཡིན་པ་དང༌། གཅིག་ནི་དེ་ཉིད་མིན་ཏེ་རྗེས་འཇུག་ལས་གྲུབ་པའི་ཕྲད་ཡིན་པའི་ཕྱིར། ལྟ་བུའི་རྣམ་འགྱུར་མངོན་གསལ་གྱིས་མཐོང་ཐུབ། གཤམ་དེར་ཀྱི་ཀྱིས་ཀྱང་སྟེ་རྣམས་འདིར་ཡང་གསུངས། ཞེས་འགོད་པར་མཛད་མོད། ཚིག་དེ་ཉིད་ཇི་མ་ཇི་བཞིན་སི་ཏུའི་གཞུང་དུ་འདུག་གམ། ལྷག་པར་ཏོ་དང་ཏེ་སོགས་ཤུགས་ནས་སྟོན་དགོས་པའི་ཚུལ་བཤད་པའི་སྐབས་སུ་འདུག་གམ། དོན་དངོས་སྟེང་ནས་གཤམ་གྱི་ཚིག་དེ་ཉིད་གང་གི་ཚིག་དེ་བཟོ་བཅོས་བརྒྱབ་པའམ་བརྗོད་པའི་ཐོག་མའི་ཚིག་དང་མཐའ་མའི་ཚིག་གཉིས་ལྷན་དུ་བསྡུས་ནས་བར་གྱི་ཚིག་རྣམས་དོར་བར་མཛད་ཡོད་དེ། ཡང་ཀྱི་ཀྱིས་ཀྱང་སྟེ་རྣམས་ནི་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོར་གྱུར་པའི་ཕྱིར་འདིར་ཡང་གསུངས་པ་ཉིད་དོ། །ཞེས་འབྱུང་བ་དེ་ཉིད་ཡིན། དེས་ན་འདི་ལ་དམིགས་བསལ་རྩོད་གླེང་མེད་པ་མ་ཟད་ཡང་སྒྲའི་ནུས་པའང་ར་འཕྲོད་ནུས།
    སྐབས་འདིར་ཀུན་མཁྱེན་སི་ཏུ་མཆོག་གིས། རྗེས་འཇུག་ལས་གྲུབ་པའི་ཕྲད། འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོར་གྱུར་པའི་ཕྲད། མིང་གཞི་རྐྱང་པ་ལས་བྱུང་བའི་ཕྲད་བཅས་སུམ་ཅུ་པའི་སྐབས་ཀྱི་ཕྲད་ལ་དབྱེ་བ་གསུམ་དུ་ཕྱེ། དེ་ལས་མིང་གཞི་རྐྱང་པ་ཞེས་པའི་དོན་ལ། ཕྲད་དུ་གྲུབ་པའི་སྐབས་སུ་རྗེས་འཇུག་དང་དབྱངས་སོགས་ཀྱི་གཞིར་གྱུར་ཡོད་མེད་ཀྱིས་མིན་པར། ཕྲད་དུ་བསྒྲུབ་བྱའི་ཡི་གེ་དེ་ཉིད་རྗེས་འཇུག་བཅུའི་ནང་གསེས་ཡིན་མིན་གྱིས་འཇོག་དགོས་པ་དང༌། དེ་ལྟར་བཞག་ན་བདག་སྒྲའི་པ་ཡིག་ལས་གཞན་མེད། བདག་སྒྲའི་པ་ཡིག་ལས་གཞན་མེད་ཅེས་པ་འདི་ཡང་དངོས་བསྟན་གྱི་ཕྲད་ཀྱིས་འཇོག་དགོས་པ་མ་ཟད། འཇུག་པའི་ཡི་གེ་དང་ལྷན་ཅིག་པའི་སྒྲས་བཞག་པའི་ཕྲད་བཞི་ཡང་དོར་དགོས། དེ་དག་དོར་བའི་ལྷག་མའི་ཕྲད་ཀྱི་ནང་དུ་པ་ཡིག་ལས་མི་སྣང་བ་དེས་ཡིན། སྐབས་འདིའི་རྐྱང་པ་ཞེས་པར་ཁྱད་ཆོས་གཉིས་ཀྱིས་འཇོག་སྟེ། རྗེས་སུ་མི་འཇུག་པའི་མིང་གཞི་རྐྱང་པའི་ཡི་གེ་ལས་གྲུབ་པས་རྐྱང་པ་དང༌། བརྩེགས་འདོགས་ཀྱིས་མ་བརྒྱན་པས་རྐྱང་པ་ཞེས་ཀྱང་བརྗོད། ཁྲིད་རྒྱུན་ན་ད་དུང་འདིར་ཁྱད་ཆོས་བཞི་བཤད་པ་ནི། སྐབས་དོན་དང་བསྟུན་ནས་གསར་དུ་སྦྱར་བའི་ཕྲད་ཡིན་པ་དང༌། དངོས་སུ་བསྟན་པ། མིང་གཞི་རྐྱང་པའི་ཡི་གེ་ལས་གྲུབ་པ། བརྩེགས་འདོགས་མེད་པར་རྐྱང་པར་གནས་པ་བཅས་ཀྱིས་འཇོག་པའང་མཁྱེན་གལ་ཆེ། དེ་ལྟ་ར་བཞག་ན་པ་ཡིག་ལས་གཞན་མི་རྙེད་པ་ནི་མངོན་གསལ་ཡིན་ནོ། །
    དེ་བཞིན་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོར་འགྱུར་ཚུལ་སྔོན་ནས་བཤད་པ་ཡིན་ཞིང༌། དེ་ནི་ཟུར་དུ་འབྱེད་དགོས་པའི་རྒྱུ་མཚན་ནི། ཕྲད་ཀྱི་བསྒྲུབ་གཞིའི་ཡི་གེ་མིང་གཞི་ལས་གྲུབ་ཀྱང༌། རྗེས་འཇུག་དང་འབྲེལ་ནས་ཕྲད་དུ་གྲུབ་པས་དེ་ལྟར་འཇོག་དགོས་བྱུང༌། དེས་ན་སྐབས་འདིའི་ཕྲད་ལའང་ཁྲིད་རྒྱུན་ནས་ཁྱད་ཆོས་བཞི་བཤད་པ་ཡིན་ཏེ༑ སྐབས་དོན་དང་བསྟུན་ནས་གསར་དུ་སྦྱར་བའི་ཕྲད་ཡིན་པ། དངོས་སུ་བསྟན་པ། རྗེས་འཇུག་དང་ལྷན་དུ་སྐྱེས་པ། བརྩེགས་འདོགས་གང་རུང་གི་རྣམ་པར་གསལ་བ་བཅས་ཡིན། དེ་ལྟར་དཔྱད་ན་སུམ་ཅུ་པའི་དངོས་བསྟན་གྱི་ཕྲད་རྣམས་རིགས་གསུམ་དུ་གནས་པའི་རྣམ་འགྱུར་མཐོང་ཐུབ། དེ་དག་གི་སྟེང་ན་ཤུགས་བསྟན་གྱི་ཕྲད་ཚན་པ་གཅིག་ཡོད་པ་བསྣན་ན། སུམ་ཅུ་པར་དངོས་ཤུགས་གཉིས་ཀ་ནས་བསྟན་པའི་ཕྲད་རྣམས་སྡེ་ཚན་བཞི་རུ་འདུས། 
    སུམ་ཅུ་པའི་བསྟན་བྱ་གཙོ་བོ་ནི་རྗེས་འཇུག་གི་བྱ་བ་ཡིན་ཞེས་པའི་དོན་ནི། ཀུན་མཁྱེན་སི་ཏུས་སྐབས་དེར་གསལ་པོར་གསུངས་ཡོད་མོད། འདི་ཉིད་གལ་ཆེ་བར་བསྟན་ཅིང་འདིར་ཡང་ཅུང་ཞིག་བཤད་ན། སུམ་ཅུ་པའི་སྐབས་སུ་དོན་གནད་གང་ཞིག་བཤད་བཞིན་ཡོད་པ་དང༌། དེ་ཉིད་གང་ལ་ཐུག་ཡོད་པའི་གནས་ཚུལ་གཉིས་དངོས་སུ་མཐོང་ཐུབ་པར་བྱ་དགོས། སུམ་ཅུ་པའི་སྐབས་སུ་ཕྲད་དང་རྣམ་དབྱེའི་སྦྱོར་བ་བསྟན་པ་ཡིན་ལ། དེ་ལྟའི་ཕྲད་རྣམས་ནི་རྗེས་འཇུག་གི་ཡི་གེ་ལས་གྲུབ་པ་ཤུགས་ཆེ་བ་དང༌། གལ་ཏེ་རྗེས་འཇུག་ལས་མ་གྲུབ་ཀྱང་ཕྲད་དེ་དག་གི་སྦྱར་ས་རྗེས་འཇུག་གི་ཡི་གེ་ལས་མ་འདས། གནས་ཚུལ་འདི་ལ་བརྟེན་ནས་སུམ་ཅུ་པའི་སྐབས་སུ་རྗེས་འཇུག་གི་སྦྱོར་བ་བཤད་ཅེས་གསུངས། སྐབས་འདིའི་རྗེས་འཇུག་གི་སྦྱོར་བ་ཞེས་པ་དེ་ནི། རྗེས་འཇུག་ལས་ཕྲད་གྲུབ་ཚུལ་དང༌། ཕྲད་དེ་དག་རྗེས་འཇུག་ལ་སྦྱོར་ཚུལ་གཉིས་ཀྱིས་བཞག སྤྱིར་རྗེས་འཇུག་གི་སྦྱོར་བ་ནི། ཡི་གེ་རྣམས་མིང་དུ་གྲུབ་པར་བྱེད་པ་དང༌། མིང་རྣམས་ཚིག་ཏུ་གྲུབ་པར་བྱེད་པ། ཚིག་རྣམས་བརྗོད་པར་གྲུབ་པར་བྱེད་པ་བཅས་ཡིན་ཏེ། སྔ་མ་ནི་ཚེག་ཁྱིམ་རེ་རེ་མིང་དུ་གྲུབ་པ་ལ་འཇུག་པའི་ཡི་གེ་ངེས་པར་དུ་དགོས་པ་དང༌། ཕྱི་མ་གཉིས་ནི་ཕྲད་ཀྱིས་མཚམས་སྦྱོར་དགོས་པའི་དབང་གིས་ཡིན། དེས་ན་རྗེས་འཇུག་གི་སྦྱོར་བ་ཞེས་པ་ནི། མིང་དུ་འགྲུབ་པར་བྱེད་པ་དང༌། མཚམས་སྦྱོར་བར་བྱེད་པ་གཉིས་ཀྱིས་འཇོག སྐབས་འདིར་བཤད་པ་ནི་ཕྱི་མ་མཚམས་སྦྱོར་བའི་དོན་གྱིས་བཞག མཚམས་སྦྱོར་ཞེས་པ་འདི་ལ་སྦྱར་བྱ་མིང་སྔ་ཕྱི་གཉིས་དང༌། སྦྱོར་བྱེད་ཚིག་ཕྲད། ཇི་ལྟར་སྦྱོར་ཚུལ་ནི་རྟགས་མཚུངས་དང་བརྗོད་བདེ་གཉིས་ཀྱིས་སྔ་མའི་མིང་མཐའི་རྗེས་འཇུག་ལ་སྦྱོར་བར་བྱེད་པ་དང༌། ཅི་ཕྱིར་སྦྱོར་ཞེ་ན། དོན་གསལ་བ་དང༌། བརྗོད་བདེ་བའི་ཚིག་དང་བརྗོད་པར་འགྲུབ་པའི་ཆེད་དུ་ཡིན་པ་བཅས་ཀྱང་མཁྱེན་དགོས་པ་གལ་ཆེ། གནས་ཚུལ་དེ་དག་རྟོགས་པར་གྱུར་ན་ཀུན་མཁྱེན་སི་ཏུའི་དགོངས་པ་མི་ལོན་པའི་དཀའ་ངལ་གང་ཡང་མེད། གུས་པས་འདིར་གསལ་བཤད་ཐུང་ངུ་ཞིག་ཞུས་པ་ནི། མཁས་པའི་དབང་པོ་ཚེ་ཏན་ཞབས་དྲུང་མཆོག་ལ་གསལ་བཤད་ཞུས་པ་མིན་པར། དེ་ཉིད་ཀྱི་དགོངས་པ་ཇི་བཞིན་མ་ལོན་པ་ཕྱོགས་གཉིས་སུ་གྱེས་པ་དེ་དག་ལ་གསལ་བཤད་ཀྱི་ཚུལ་དུ་ཕུལ་བ་ལགས།
    དྲུག་པ། འབྱེད་སྡུད་བཤད་པ་ནི། རྩ་བ་ལས།
    རྗེས་འཇུག་ཡི་གེ་བཅུ་པོ་ལ། །དྲུག་པ་སྦྱར་ན་འབྱེད་སྡུད་ཡིན། །
    ཞེས་གསུངས་པའི་དོན་ནི། རྗེས་སུ་འཇུག་པའི་ཡི་གེ་བཅུ་པོ་དེ་དག་ནི་མིང་གང་ཡང་རུང་བའི་མཐའ་ན་གནས་པ་དེ་དག་ལ། རྗེས་སུ་འཇུག་པའི་ཡི་གེ་དྲུག་པ་སྦྱར་བའི་གམ་ངམ་དམ་ནམ་བམ་མམ་འམ་རམ་ལམ་སམ་བཅས་བཅུ་དང༌། དོན་ཐོབ་ཀྱི་དབང་གིས་ཏམ་བཅས་བཅུ་གཅིག་ཏུ་གྲུབ་པ་དེ་དག་ནི། གཞི་གཅིག་ནས་དོན་མང་པོ་སོ་སོར་འབྱེད་པ་དང༌། དོན་མང་པོ་ཞིག་གཞི་གཅིག་ཏུ་སྡུད་པར་བྱེད་པའི་དོན་སྟོན་པར་འཇུག་སྟེ། དཔེར་ན། དངོས་པོ་ནི་གསུམ་སྟེ། གཟུགས་སམ། ཤེས་པའམ། ལྡན་མིན་འདུ་བྱེད་རྣམས་སོ། །ཕུང་པོ་ནི་ལྔ་སྟེ། གཟུགས་སམ། ཚོར་བའམ། འདུ་ཤེས་སམ། འདུ་བྱེད་དམ། རྣམ་པར་ཤེས་པ་རྣམས་སོ། །ཤེས་བྱ་ལ་གཉིས་ཏེ། རྟག་པའམ། དངོས་པོའོ། །ཞེས་པ་ལྟ་བུ་རྣམས་ནི། དབྱེ་གཞི་ཞིག་ལས་དབྱེ་བ་རྣམས་སོ་སོར་ཕྱེ་བའི་རྣམ་པར་འཇུག་པ་འདི་དག་ནི་འབྱེད་པའི་དོན་དུ་འཇུག་པ་ཡིན་ཞིང༌། དེ་བཞིན་སྡུད་པའི་དོན་དུའང་འཇུག་སྟེ། དཔེར་ན། གཟུགས་སམ། ཤེས་པའམ། ལྡན་མིན་འདུ་བྱེད་རྣམས་ནི་དངོས་པོའོ། །གཟུགས་སམ། ཚོར་བའམ། འདུ་ཤེས་སམ། འདུ་བྱེད་དམ། རྣམ་པར་ཤེས་པ་རྣམས་ནི་ཕུང་པོའོ། །རྟག་པའམ། དངོས་པོ་ནི་ཤེས་བྱའོ། །ཞེས་པ་ལྟ་བུ་རྣམས་ནི་དབྱེ་བ་རྣམས་དབྱེ་གཞིར་སྡུད་པའི་རྣམ་པར་གསལ་བ་འདི་དག་ནི་སྐབས་འདིའི་སྡུད་པའི་དོན་ཡིན་ནོ། །
    སྐབས་འདིར་ཀུན་མཁྱེན་སི་ཏུ་མཆོག་གིས། 17འཇིག་རྟེན་མཐའ་དང་ལྡན་ནམ་མི་ལྡན། རྟག་གམ་མི་རྟག ལྟ་བུའི་དྲི་བ་དང་ཐེ་ཚོམ་གྱི་ཚིག་ཅན་རྣམས་ཀྱང་དོན་གྱི་ཁྱད་པར་བརྟག་ཅིང་འབྱེད་པའི་དོན་ཅན་ཡིན་པས། དེ་འདྲའི་འམ་ལ་སོགས་པའི་སྒྲའང་འབྱེད་པའི་སྒྲ་ཉིད་དུ་ངེས་སོ། ། ཞེས་གསུངས་པ་དང༌། མཁས་པའི་དབང་པོ་དམུ་དགེ་བསམ་གཏན་མཆོག་གིས། 18དབྱེ་གཞི་གཅིག་ལས་རྣམ་གྲངས་དུ་མར་འབྱེད་པ། བརྟག་པ་དང་དྲི་བའི་སྒོ་ནས་རྣམ་གྲངས་གཞན་དང་འབྱེད་པ། གདམ་ངའི་སྒོ་ནས་རྣམ་གྲངས་གཞན་དང་འབྱེད་པ་སྟེ་གསུམ་མོ། །ཞེས་གསུངས་པའི་དང་པོ་དང་གཉིས་པ་གོང་འཁོད་བཞིན་ཡིན་པས་རྟོགས་སླ་ཞིང༌། གསུམ་པ་ནི། གསེར་ལེན་ནམ་དངུལ་ལེན། ཟས་དགོས་སམ་གོས་དགོས། ཞེས་དཔེར་བརྗོད་བཞག་འདུག་པས། དོན་དངོས་སྟེང་ནས་དྲི་བ་དང་འབྲེལ་མོད། ཅུང་མི་འདྲ་བ་ནི་གདམ་ངའི་ཚུལ་གྱིས་འབྱེད་པ་དེ་ཡིན་ཞིང༌། དེ་ལ་བརྟེན་ནས་བློ་གྲོས་འཕེལ་བར་ངེས་པས་འདི་དག་གི་དོན་ཞིབ་ཏུ་སེམས་པ་གལ་ཆེ། སྡུད་པ་བཤད་པའི་སྐབས་སུ་གཞུང་དེ་ལས། སྡུད་པ་ལའང་གསུམ་ཡོད་དེ། ཕྱོགས་གཅིག་ཏུ་སྡུད་པ། སྔ་མར་སྦྱར་བའི་ཆོས་ཕྱི་མར་སྦྱར་བ་སྡུད་པ། ཕྱི་མར་སྦྱར་བའི་ཆོས་སྔ་མར་སྦྱར་བ་སྡུད་པའོ། །ཞེས་གསུངས། དེ་དག་ལས་དང་པོ་གཞུང་དུ་འཁོད་པ་དེ་ཡིན་པས་རྟོགས་སླ་མོད། གཉིས་པ་ནི། མུ་ཏིག་ནི་རིན་ཐང་ཆེ་སྟེ། མུ་མེན་ནམ། བྱུ་རུ་ཡང་ངོ༌། །ཞེས་བཞག་འདུག་པ་དང༌། གསུམ་པ་ལ། མུ་ཏིག་གམ། མུ་མེན་ནམ། བྱུ་རུ་ཡང་རིན་ཐང་ཆེའོ། །ཞེས་བཀོད་འདུག་པས་དབྱེ་བ་དེ་ལྟར་ཕྱེ་ནས་སྦྱང་ན། གཞུང་དོན་རྟོགས་པ་དང་བློ་གྲོས་འཕེལ་བ་གཉིས་ཀར་ཕན་པར་སྣང༌། ཚིག་ཕྲད་སྦྱོར་ཚུལ་ནི་སླར་བསྡུ་དང་མཚུངས་པས་གསར་དུ་བཤད་པར་དགོས་པ་མ་མཆིས་པས་བཞག་གོ །
    བདུན་པ། འབྱུང་ཁུངས་བཤད་པ་ལ། འབྱུང་ཁུངས་དངོས་བཤད་པ་དང༌། དགར་བ་དང་སྡུད་པ་བཤད་པ་བཅས་ལས། དང་པོ། འབྱུང་ཁུངས་དངོས་བཤད་པ་ནི། རྩ་བ་ལས།
    རྗེས་འཇུག་ཡི་གེ་བཅུ་པོ་ཡི། །བཞི་པ་དགུ་པ་བཅུ་པ་པ(ལ་བཅུ་པ)། །
    སྦྱར་བ་འབྱུང་ཁུངས་ས་ཡིན་ཏེ། །
    ཞེས་གསུངས་པའི་དོན་ནི། རྗེས་སུ་འཇུག་པའི་ཡི་གེ་བཅུ་པོ་ལས་བཞི་པ་ན་ཡིག་དང༌། དགུ་པ་ལ་ཡིག་གཉིས་ལ། རྗེས་འཇུག་བཅུ་པ་ས་ཡིག་སྦྱར་བས། ནས་ལས་ཞེས་གྲུབ་པ་དེ་ནི་འབྱུང་ཁུངས་སྟོན་པའི་དོན་དུ་འགྱུར་ཞེས་བསྟན། སྐབས་འདིའི་འབྱུང་ཁུངས་ནི་རྣམ་དབྱེ་ལྔ་པ་ཡིན་ལ། དེ་ནི་ནས་ལས་གང་རུང་སྦྱར་བས་སྦྱར་སའི་མིང་དེ་ཉིད་འབྱུང་སའི་ཁུངས་ཀྱི་རྣམ་པར་སྐྱེད་པ་དེ་ལ་རྣམ་དབྱེ་ལྔ་པ་ཞེས་བརྗོད། སྐབས་འདིར་བཤད་པའི་འབྱུང་ཁུངས་ལ་དངོས་དང་ཆ་འདྲ་ཞེས་མཁས་པ་གོང་མ་ཚོས་རིགས་གཉིས་སུ་དབྱེ་ནས་གསུང་བཞིན་འདུག་པ་དེ་ཉིད་ལེགས་པར་སྣང་བས། གུས་པས་ཀྱང་འབྱུང་ཁུངས་ལ་དངོས་དང་ཆ་འདྲ་གཉིས་སུ་འདོད། དང་པོ་དངོས་ནི། དཔེར་ན། རྒྱ་མཚོ་ལས་ནོར་བུ་བླངས། བླ་མ་ལས་རིག་པ་ལེན། བ་ལས་འོ་མ་འཇོ། ལ་སོགས་པ་ནི་འབྱུང་སའི་ཁུངས་དང༌། དེ་ལས་འབྱུང་ཆོས་སོ་སོར་སྣང་དུ་ཡོད་པ་མ་ཟད། འབྱུང་ཆོས་དེ་དག་གི་ཁུངས་ཀྱང་དེ་ཉིད་ཡིན་པ་དང༌། དེ་ལྟར་ཡིན་པར་སྟོན་པར་བྱེད་པའི་ཕྲད་ནས་ལས་གང་ཡིན་པ་དེས་སྟོན་པར་བྱེད་པས་འབྱུང་ཁུངས་དངོས་སུ་འདོད། 
    གཉིས་པ་འབྱུང་ཁུངས་ཆ་འདྲ་ལ་འབྱུང་སའི་ཁུངས་དངོས་མིན་པ་དང༌། འབྱུང་གཞི་འབྱུང་ཆོས་ཀྱི་རྣམ་པར་འཕོས་པ། འབྱུང་ཆོས་ཀྱི་གནས་སྐབས་སུ་འབྱུང་གཞིའི་རྣམ་འགྱུར་གཞན་དུ་འཕོས་པ། འབྱུང་ཆོས་གྲུབ་པའི་གནས་སྐབས་སུ་འབྱུང་གཞིའི་རྣམ་པ་འགག་པ་བཅས་བཞི་ནི་ཆ་འདྲར་འདོད། དེ་ལས་དང་པོ་ནི། དཔེར་ན། རྟ་ལས་ལྷུང༌། སྐས་ལས་བབས། གནམ་ནས་ཆར་འབབ། ཤར་ཕྱོགས་ནས་འོད་སྣང༌། སོགས་ནི་འབྱུང་ཆོས་དེ་དག་གི་འབྱུང་སའི་ཁུངས་དེ་དག་མིན་པར། དེ་རྣམས་དེ་དག་དང་བྲལ་བ་ཙམ་སྟོན་པས། སྐབས་འདིར་འབྱུང་ཁུངས་ཆ་འདྲར་བཞེད། གཉིས་པ་ནི༑ དཔེར་ན། གསེར་ལས་རྣ་རྒྱན་བཟོས། དངུལ་ལས་བུམ་པ་གྲུབ། སོགས་ནི་འབྱུང་གཞི་དེ་དག་འབྱུང་ཆོས་སུ་འཕོས་པས་འབྱུང་ཁོངས་དངོས་མིན། གསུམ་པ་ནི། དཔེར་ན། འོ་མ་ལས་མར་བླངས། ཞེས་པ་ལྟ་བུ་སྟེ། མར་བླངས་པའི་རྗེས་སུ་འོ་མའི་རྣམ་པ་གཞན་དུ་འཕོས་ནས་ད་རར་འགྱུར། བཞི་པ་ནི། དཔེར་ན། ས་བོན་ལས་མྱུ་གུ་སྐྱེས། ཞེས་པ་ལྟ་བུ་སྟེ། མྱུ་གུའི་གནས་སྐབས་སུ་འབྱུང་གཞིའི་ས་བོན་འགག་ནས་མེད་པས་འདི་ཡང་འབྱུང་ཁུངས་དངོས་སུ་མི་འཇོག ཚུལ་འདིར་མཁས་པའི་དབང་པོ་ཚེ་ཏན་ཞབས་དྲུང་མཆོག་གིས། 19འབྱུང་ཁུངས་དངོས་དང་ཕྱོགས་འདྲའི་ཁྱད་པར་ནི། བཟའ་ཤིང་ལས་ཤིང་ཏོག་བླངས་ལྟ་བུ་ནི་འབྱུང་ཁུངས་བཟའ་ཤིང་དང་ཤིང་ཏོག་དེ་ལས་ལོགས་སུ་ལེན་རྒྱུ་ཡོད་པ་དེ་འདྲ་ནི་འབྱུང་ཁུངས་དངོས་ཡིན་ལ། འོ་མ་ལས་ཞོ་ལྟ་བུ་ནི་འོ་མ་དེ་ཞོའི་ངོ་བོར་གྱུར་ཟིན་པ་ན་ཟུར་དུ་འོ་མ་འདིའོ་ཞེས་སྟོན་རྒྱུ་མེད་པ་དེ་འདྲ་ནི་འབྱུང་ཁུངས་ཕྱོགས་འདྲ་ཞེས་སྨོས་པ་ཡིན་ནོ། །ཞེས་གསུངས་པ་དང༌། ཀུན་མཁྱེན་སི་ཏུས་ཀྱང་20འབྱུང་ཁུངས་དངོས་མ་ཡིན་ཡང་སྐབས་དེར་དེ་ལས་བྱུང་བ་འབྱུང་ཁུངས་དང་འདྲ་བ། རྟ་ལས་ལྷུང༌། རི་ལས་ལྷུང༌། སྐས་ནས་བབས། ཤར་ཕྱོགས་ནས་འོད་སྣང་ལྟ་བུ་རྣམས་སུ་ཤེས་པར་བྱའོ། །ཞེས་གསུངས། གནས་ཚུལ་འདི་དག་གིས་འབྱུང་ཁུངས་དངོས་དང་ཆ་འདྲའི་ཁྱད་པར་ཤེས་པ་གལ་ཆེ། དེ་བཞིན་ནས་ལས་ཀྱི་ཕྲད་གཉིས་ནི་རྒྱུ་མཚན་སྟོན་པའི་དོན་དུའང་འཇུག་སྟེ། དཔེར་ན། མི་རྟག་པ་ལས་དངོས་པོར་ཤེས། སྐད་གདངས་ལ་བལྟས་ནས་ངོ་ཤེས། ལྟ་བུ་དང༌། ནས་སྒྲ་མཚམས་སྦྱོར་ལྷག་བཅས་སྟོན་པའི་དོན་དུའང་འཇུག་སྟེ། དཔེར་ན། ཤིང་བཅད་ནས་མེར་འབུད། མདའ་འཕངས་ནས་འབེན་ལ་ཕོག ཞེས་པ་ལ་སོགས་པའོ། །
    གཉིས་པ། དགར་སྡུད་བཤད་པ་ནི། རྩ་བ་ལས།
    དགར་དང་སྡུད་པའང་དེ་བཞིན་ཡིན། །
    ཞེས་པའི་དོན་ནི། གོང་ནས་བཤད་པའི་ནས་དང་ལས་ནི་འབྱུང་ཁུངས་ཀྱི་དོན་ཙམ་དུ་མ་ཟད། ཆོས་སོ་སོར་དགར་བ་དང༌། ཡུལ་དུས་སོགས་སྡུད་པའི་དོན་དུའང་འཇུག དེ་ལས་དགར་བ་ལ་རིགས་སོགས་བཞི་འདོད་པ་དང༌། རྫས་མི་འདོད་པས་རིགས་སོགས་གསུམ་འདོད་མཁན་གཉིས་སུ་ཡོད་པ་ལས། རང་ཉིད་ལ་མཚོན་ན་རིགས་སོགས་བཞིར་བཞག་ན་བདེ་བར་སྣང༌། དེས་ན་རིགས་ལ་འཇུག་པའི་དགར་བ་ནི། དཔེར་ན། ལྷ་ལས་ལྷ་མ་ཡིན་གཞན་ནོ། ཞེས་པ་ནི་དགར་གཞི་དང་དགར་བྱ་གཉིས་ཀ་རིགས་ལ་སྦྱར་བ་དང༌། ལྷ་རྣམས་ལས་བརྒྱ་བྱིན་མཆོག ཞེས་པ་ལྟ་བུ་ནི་དགར་གཞི་རིགས་ཡིན་ཞིང་དགར་བྱ་ནི་གང་ཟག་ཅིག་མཆོག་ཏུ་དགར་བ་དང༌། དེ་བཞིན་བྱ་བ་དགར་བ་ནི། དཔེར་ན། ལྷ་མཆོད་པ་ལས་གསུང་རབ་ཀློག་པ་མཆོག དགར་གཞི་དང་དགར་བྱ་གཉིས་ཀ་བྱ་བར་སྦྱར་བ་དང༌། ཡོན་ཏན་དགར་བ་ནི། དཔེར་ན། ལྷ་མ་ཡིན་ལས་ལྷ་སྐྱིད། དགར་གཞི་དང་དགར་བྱ་རིགས་གཉིས་ཀ་རིགས་ལ་སྦྱར་ཞིང༌། ཡོན་ཏན་གྱིས་དགར་བ་དང༌། ལྷ་རྣམས་ལས་བརྒྱ་བྱིན་མཁས། དགར་གཞི་རིགས་དང་དགར་བྱ་ཡོན་ཏན་གྱིས་དགར་བ་དང༌། མགྲིན་སྔོན་ཅན་ལས་ཚངས་པ་མཁས། ལྟ་བུ་ནི་ཡོན་ཏན་གྱིས་དགར་བ་ཡིན། དེ་བཞིན་རྫས་ལའང་སྦྱར་དུ་རུང་སྟེ། དཔེར་ན། ལྷ་རྣམས་ལས་རལ་གྲི་ཅན་ནི་འཇམ་པའི་དབྱངས་སོ། །ཞེས་པ་ལྟ་བུ་ནི་དགར་གཞི་རིགས་དང་དགར་བྱ་འཇམ་པའི་དབྱངས། འགེར་བྱེད་རྫས་རལ་གྲི་ཡིན་པ་དང༌། དེ་བཞིན་བྱམས་འཇམ་དབྱངས་གཉིས་ལས་རལ་གྲི་ཅན་ནི་འཇམ་པའི་དབྱངས་སོ། །ལྟ་བུ་ནི་རྫས་རྐྱང་གིས་དགར་བ་ལས་མ་དམིགས། གནས་ཚུལ་འདིའི་ཐོག་ནས་རྫས་རྐྱང་གིས་དགར་བ་མངོན་སུམ་དུ་གྲུབ་པར་བརྟེན། རྫས་དགར་བར་སྣང་བས་བློ་ལྡན་རྣམས་ཀྱིས་ཞིབ་ཏུ་དཔྱད་པར་རིགས། 
    སྡུད་པ་ནི། ནས་སྒྲ་སྡུད་པ་ལ་འཇུག་པ་ནི། དཔེར་ན། ལྷ་ས་ནས་གཞིས་རྩེ་བར། དྷ་ས་ནས་རྡོར་གདན་བར། ཞེས་པ་ལྟ་བུ་ནི་ཡུལ་སྡུད་པ་དང༌། གཅིག་ནས་བརྒྱ་བར། ལྟ་བུ་ནི་གྲངས་སྡུད་པ་དང༌། དེ་རིང་ནས་སང་གི་བར། རྫོགས་ལྡན་ནས་རྩོད་ལྡན་གྱི་བར། སོགས་ནི་དུས་སྡུད་པ་དང༌། གཟུགས་ནས་རྣམ་མཁྱེན་བར། གཟུགས་ནས་འདུ་ཤེས་བར། ལྟ་བུ་ནི་ཆོས་སྡུད་པ་ཡིན་པས་དེ་དག་ལ་དཔོག་ནས་ཤེས་པར་བྱ་དགོས། ལས་སྒྲ་སྡུད་པར་འདོད་མཁན་དང་མི་འདོད་མཁན་ཅི་རིགས་ཤིག་སྣང་མོད། ཞིབ་ཏུ་དཔྱད་ན། ལས་སྒྲ་སྡུད་པར་བཞེད་མཁན་རྣམས་ཀྱིས་ལསྩོགས་པ་ཙམ་ལས་གཞན་མི་སྣང་བ་དང༌། དེང་གི་དུས་སུ་ལས་སྒྲ་སྡུད་པར་མི་འཇུག་པ་མངོན་སུམ་དུ་གྲུབ་པས། ལས་སྒྲ་སྡུད་པར་མ་བཤད་ན་བདེ་བར་སྣང་བས་བློ་ལྡན་རྣམས་ཀྱིས་ཞིབ་ཏུ་དཔྱད་པར་འཚལ་ལོ། །
བརྒྱད་པ། འབོད་པ་ནི། རྩ་བ་ལས།
    གང་མིང་བརྗོད་པའི་དང་པོ་རུ། །ཀྱེ་སྦྱར་ན་ནི་བོད་པར་འགྱུར། །
    ཞེས་གསུངས་པའི་དོན་ནི། མིང་གང་ཡང་རུང་བ་ཞིག་བརྗོད་པ་དེའི་དང་པོའམ་ཐོག་མ་ལ་ཀྱེ་སྦྱར་ན་ནི་འབོད་པའི་དོན་དུ་འགྱུར་ཞེས་གསུངས། དེས་ན་སྐབས་འདིར་བཤད་པ་ནི་རྣམ་དབྱེ་བརྒྱད་ཡིན་ཞིང་དེ་ཉིད་འབོད་པའི་དོན་ཅན་དུ་སྦྱར་བ་ཡིན་ཏེ། དཔེར་ན། ཀྱེ་ལྷ། ཀྱེ་རྒྱལ་སྲས་ལགས། ཞེས་པ་ལྟ་བུ་དང༌། དེའི་ཐོག་ཀ་ཡེ་དང༌། ཝ་ཡེ་གཉིས་ཀྱང་འབོད་སྒྲར་འགྱུར་ཏེ༑ དཔེར་ན། ཀ་ཡེ་གྲོགས་པོ་ལགས། ཝ་ཡེ་ཁྱེད་རང་གང་དུ་ཕྱིན། ཞེས་པ་སོགས་ཀྱིས་རྟོགས་པར་ནུས། སྤྱིར་ཀྱེ་ནི་ཀ་ཡེ་ལས་གྲུབ་པར་གསུངས་པ་ནི་ཐུགས་མད་པར་སྣང་སྟེ། ས་ཐག་རིང་པོར་འབོད་དགོས་པའི་སྐབས་སུ། ཀ་ཡེ་ཞེས་སྐད་ཤུགས་ཆེན་པོས་འབོད་པའི་སྲོལ་ད་དུང་མཆིས་པ་དང༌། དེ་བཞིན་ཝ་ཡེ་ཞེས་པ་བསྡུས་ནས་ཝེ་ཞེས་དེང་སྐབས་ཡོངས་སུ་སྤྱོད་བཞིན་པའི་འབོད་སྒྲ་ཞིག་ཡིན་མོད། ཡིག་ཐོག་ཏུ་འབྲི་བའི་སྲོལ་མེད་པར་སྣང༌། དེ་དག་གིས་མཚོན་ནས་ཤེས་པར་བྱ་རྒྱུ་གལ་ཆེ། ཕལ་སྐད་ནང་དུ་འབོད་སྒྲ་ཤིན་ཏུ་མང་པོ་ཡོད་པས། དེ་དག་ལ་ཞིབ་ཏུ་དཔྱད་ན་དགོས་ཕན་ཆེ། དེང་སྐབས་ངག་ཐོག་ན་ཀྱེ་ལྟ་བུའི་འབོད་སྒྲ་སྦྱོར་མཁན་མིང་གི་ལྷག་མར་ཟད་ཀྱང༌། ཡིག་ཐོག་གི་འབོད་སྒྲ་གཙོ་བོ་ནི་ཀྱེ་ཡིན། འབོད་སྒྲ་ཡིན་ན་མིང་གི་ཐོག་མར་སྦྱོར་དགོས་པའི་ངེས་པ་མ་མཆིས་ཏེ། དཔེར་ན། བདག་ལ་སྲུངས་ཤིག་ལྷ་མཆོག་ཀྱེ། ལྟ་བུའང་སྣང་བས་དེ་དག་སྦྱོར་ཚུལ་ལ་མིང་གི་ཐོག་མར་སྦྱོར་བ་ཤུགས་ཆེ་བས་དེ་ལྟར་གསུངས་པ་ལས། མིང་གི་ཐོག་མ་ཁོ་ནར་སྦྱོར་དགོས་པའི་ངེས་པ་ནི་མེད་དོ། །
ཟུར་མཆན།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་ངོས་༢༡༦ ནས་༢༡༧ པར་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་སྐྲུན་བྱས་པའི་ཡི་གེ་སྤྱི་རྣམ་བློ་གསལ་འཇུག་ངོགས་ཞེས་པའི་ཤོག་༣༥ བར་གསལ།
རྡོ་རྗེ་རྒྱལ་པོའི་གསུང་རྩོམ་ཕྱོགས་བསྒྲིགས་ཀྲུང་གོ་བོད་ཀྱི་ཤེས་རིག་དཔེ་སྐྲུན་ཁང་གི་༡༩༩༢ ལོའི་པར་མའི་ཤོག་ངོས་༡༢ བར་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་ངོས་༢༡༥ ནས་༢༡༦ པར་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༣༨༧ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༥༨ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༦༡ དང་༦༢ ངོས་སུ་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༣༧ ན་གསལ།
སུམ་རྟགས་ཀྱི་ཁྲིད་རྒྱུན་དཀོན་པོ་འགའ་ཕྱོགས་བསྒྲིགས་མུ་ཏིག་འཁྲི་ཤིང་ཞེས་པ་མཚོ་སྔོན་མི་རིགས་དཔེ་སྐྲུན་ཁང་གི་༡༩༩༧ ལོའི་པར་ངོས་༡༡༦ པར་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་འཇུག་ངོགས་ཞེས་པའི་ཤོག་ངོས་༣༩ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༤༣ དང་༡༤༤ ན་གསལ།
དགུ་བཅུ་གསུམ་གྱིས་༢༠༠༤ལོར་བཏོན་པའི་ཆབ་བཙོན་ལོ་རྒྱུས་དེབ་ཕྲེང་༩ པ་མཁས་དབང་འདི་ཉིད་ཀྱི་གསུང་རྩོམ་ཕྱོགས་བསྒྲིགས་ཀྱི་ཤོག་གྲངས་༣༣ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༧༦ དང་༧༧ ངོས་སུ་གསལ།
བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད་པོད་དང་པོ། ས་རཱ་བོད་ཀྱི་མཐོ་སློབ་ཀྱིས་༢༠༠༨ ལོར་དཔར་བའི་ཤོག་ངོས་༣༤༨ ནས་༣༥༣ བར་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༡༥ དང་༡༡༦ ན་གསལ།
ཀན་སུ་མི་རིགས་དཔེ་སྐྲུན་ཁང་གིས་༡༩༩༥ ལོར་པར་དུ་བསྐྲུན་པའི་དཀའ་ཟིན་གངས་རིའི་ཆུ་རྒྱུན་གྱི་ཤོག་གྲངས་༩༩ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༨༣ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་སྐྲུན་བྱས་པའི་ཡི་གེ་སྤྱི་རྣམ་བློ་གསལ་འཇུག་ངོགས་ཞེས་པའི་ཤོག་ངོས་༤༤ དང་༤༥ ན་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༥༣ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༨༥ ངོས་སུ་གསལ།

ནི་སྒྲ་སོགས།
    དགུ་པ། ནི་སྒྲ་ནི། རྩ་བ་ལས།
    མིང་གང་མཐའ་དང་མཐུན་པ་ཡི། །བཞི་པ་ལ་ནི་ཨི་སྦྱར་བ། །
    དགར་དང་བསྣན་(བརྣན་)པའི་ཚིག་ཏུ་འགྱུར། །
    ཞེས་གསུངས་པའི་དོན་ནི། མིང་གང་ཡང་རུང་བའི་མཐའ་རུ་རྗེས་འཇུག་ཡི་གེ་བཞི་པ་ན་ཡིག་ལ། དབྱངས་ཡིག་དང་པོ་ཨི་ཡིག་སྟེ་གི་གུ་སྦྱར་བས་ནི་ཞེས་གྲུབ་པ་འདི་ནི། དགར་བ་དང་བརྣན་པ་སྟེ་ནན་ཏན་བྱེད་པའི་དོན་སྟོན་བྱེད་ཀྱི་ཚིག་ཕྲད་དུ་འགྱུར་ཏེ། དཔེར་ན། རིགས་བཞི་ལས་བྲམ་ཟེའི་རིགས་ནི་མཆོག་གོ །ཡང་ན། བྲམ་ཟེའི་རིགས་ནི་རིགས་རྣམས་ལས་མཆོག ཡི་གེ་འབྲི་བ་ནི་ལས་ཀྱི་མཆོག་ཡིན། ཆོས་འཆད་པ་ནི་བྱ་བ་རྣམས་ལས་བཟང༌། ཞེས་པ་ལྟ་བུ་མཆོག་ཏུ་དགར་བ་དང༌། སྲོག་གཅོད་པ་ནི་ལས་རྣམས་ལས་མཐའ་མ་ཡིན། ཕྲ་མ་མཁན་ནི་མི་ཡི་མཐའ་མ་ཡིན་ནོ། །ཞེས་པ་ལྟ་བུ་དམན་པར་དགར་བ་དང༌། ལྷ་ནི་ཀླུ་ལས་གཞན་ནོ། །རྒྱ་རིགས་ནི་བོད་རིགས་ལས་ཐ་དད། བོད་ནི་རྒྱ་ནག་ལས་གཞན་ཡིན། ཞེས་པ་ལྟ་བུ་རྣམས་ནི་ཐ་དད་དུ་དགར་བ་ཡིན། སྐབས་འདིར་མཁས་པའི་དབང་པོ་དམུ་དགེ་བསམ་གཏན་མཆོག་གིས། 1དགར་བ་ལ་རིགས་མཐུན་པ་ལས་དགར་བ་དང༌། རིགས་མི་མཐུན་པ་ལས་དགར་བ་གཉིས། དང་པོ་ནི། དཔེར་ན། རྟ་མཆོག་ནི་རྟ་གཞན་ལས་འགྲོས་མགྱོགས་ལྟ་བུའོ། །གཉིས་པ་ནི། དཔེར་ན། རྟ་ནི་བ་ལང་ལས་འགྲོས་མགྱོགས་ལྟ་བུའོ། །ཞེས་གསུངས་པ་དང༌། མཁས་པའི་དབང་པོ་ཚེ་ཏན་ཞབས་དྲུང་མཆོག་2གིས་ཀྱང་དེ་དང་མཐུན་པར་བཞེད། དེ་དག་ཕར་གཏུགས་ན་མཁྱེན་གཏེར་རྗེས་བཟུང་པྲ་ཏི་དགེ་བཤེས་ཆེན་མོར་ཐུག་འདུག་སྟེ། 3དེ་ལ་དགར་གཞི་དངོས་སུ་སྨོས་སམ་མ་སྨོས་པ་ཇི་ལྟར་ཡང༌། དགར་གཞི་རིགས་མཐུན་པ་དང༌། མི་མཐུན་པ་གང་ཡང་རུང་བའི་ནང་ནས། དམིགས་ཀྱིས་བཀར་བ་སྟེ། ཞེས་གསུངས་པ་འདི་དག་ལ་དབྱངས་ཅན་གྲུབ་པའི་རྡོ་རྗེ་མཆོག་གིས། །རིགས་མཐུན་དགར་ནས་མི་མཐུན་ལས། །ཞེས་གསུངས་པའི་རྗེས་སུ་འབྲངས་ན་ལེགས། རིགས་མཐུན་དང་མི་མཐུན་དགར་བ་ནི་ནས་ལས་གཉིས་ཀྱིས་ཡིན་པར་མངོན་ཏེ། དགར་གཞི་སྟོན་བྱེད་ཀྱི་ཚིག་ཕྲད་ནི་ནས་ལས་གང་རུང་ལས་མ་འདས། ཚུལ་དེར་སླར་ཡང་མཁས་པའི་དབང་པོ་ཚེ་ཏན་ཞབས་དྲུང་མཆོག་གིས། 4ཡང་སི་ཏུས། རིགས་རྣམས་ལས་གདོལ་བའི་རིགས་ནི་ཐ་ཆད། མཐིང་ག་ནི་སྔོ་སངས་ལས་གཞན། ལྷ་རྣམས་ལས་གདོང་བཞི་དང་ལྡན་པ་ནི་ཚངས་པ༑ ཞེས་བཀོད་པ་དང༌། པྲ་སྟིས། ཉན་ཐོས་ལས་ནི་སངས་རྒྱས་མཆོག་ཏུ་འཕགས། གསེར་བུམ་ནི་ཟངས་བུམ་ལས་རྒྱུ་བཟང༌། ལྷ་ནི་མི་ལས་མཛེས། ཞེས་བཀོད་པ་གཉིས་ལ་མེར་གེན་མཁན་པོ་ན་རེ། དེ་ནི་མ་གོ་བ་ཆེན་པོ་སྟེ། དེ་དག་ནི་ལས་སྒྲ་ཁོ་ནའི་ནུས་པས་བཀར་བའི་ཕྱིར། མ་གྲུབ་ན། དེ་དག་ལ་ལས་སྒྲ་མ་སྦྱར་ན་འབྲེལ་མེད་ཅིང༌། ནི་བསུབས་ཚེ་བརྗོད་བདེ་བའི་ཕྱིར་རོ། ། ཞེས་བཤད་པ་དེ་བདེན་པ་ལྟར་སྣང་ངོ༌། །ཞེས་གསུངས་པ་དེ་ལས་ཀྱང་གོང་ནས་བཤད་པའི་དོན་བཞིན་ངེས་པ་རྟོགས་སླའོ། །
    ནི་སྒྲ་བརྣན་པའི་དོན་ལ་འཇུག་པ་ནི། དཔེར་ན། ཁྱོད་ནི་བླ་མ། ཁྱོད་ནི་ཡི་དམ། ཁྱོད་ནི་མཁའ་འགྲོ། ཁྱོད་ཆོས་སྐྱོང་ཡིན་པས་ཁྱོད་ཀྱིས་མ་བསྐྱབས་ན་སུས་བསྐྱབ། དཔའ་ནི་དཔའ། གོ་ནི་གྱོན། མཚོན་ནི་བཏགས། ད་དམག་ལ་མི་འགྲོ་ག་དུས་འགྲོ་ཞེས་པ་ལྟ་བུ་སྟེ། ནན་དུ་བརྣན་པའི་དོན་ལ་འཇུག་པ་དང༌། འདིའི་ཡིག་སྡེབ་ལ་བསྣན་ཞེས་འབྲི་མཁན་མཆིས་ཀྱང་དེ་ནི་མ་དག་པར་སྣང་སྟེ། བསྣན་ནི་གཅིག་ཐོག་གཅིག་སྣོན་པའི་དོན་ཡིན། འོན་ཀྱང་ཞིབ་ཏུ་མ་དཔྱད་པར་དོན་རགས་ཙམ་གྱིས་བལྟས་ན་མཚུངས་པར་སྣང་ངོ༌། །
    བཅུ་པ། དང་སྒྲ་ནི། རྩ་བ་ལས།
    མིང་གང་རུང་བའི་བར་མཚམས་སུ། །གསུམ་པ་ལ་ནི་གཉིས་པ་སྦྱར། །
    དེ་ནི་སྡུད་དང་འབྱེད་པ་དང༌། །རྒྱུ་མཚན་ཚེ་སྐབས་གདམ་ངག་ལྔའོ། །
    ཞེས་གསུངས་པའི་དོན་ནི། མིང་གང་ཡང་རུང་བ་དག་གི་བར་མཚམས་སུ་རྗེས་འཇུག་ཡི་གེ་རྣམས་ལས་གསུམ་པ་ད་ཡིག་ལ། གཉིས་པ་ང་ཡིག་སྦྱར་བས་དང་ཞེས་གྲུབ་པ་དེ་ཉིད་སྦྱར་ན། དོན་མང་པོ་ཞིག་གཞི་གཅིག་ལ་སྡུད་པ་དང༌། གཞི་གཅིག་ལས་དོན་མང་པོ་སོ་སོར་འབྱེད་པ། རྒྱུ་མཚན་གྱི་དོན་དུ་འཇུག་པ་དང༌། དུས་སྟོན་པ་ཚེ་སྐབས་སུ་འཇུག་པ་དང༌། གཞན་པ་གདམ་པར་བྱེད་པ་གདམ་ངག་ཏུ་གྱུར་པ་སྟེ་དོན་ལྔ་སྟོན་བྱེད་དུ་འཇུག་གོ་ཞེས་པའི་དོན་ནོ། །
    དང་པོ། དང་སྒྲ་སྡུད་པའི་དོན་ལ་འཇུག་པ་ནི། དཔེར་ན། གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་ནི་ཕུང་པོའོ། །ཞེས་དང༌། རྟག་པ་དང་དངོས་པོ་ནི་ཤེས་བྱའོ། །ཚོགས་ལམ་དང༌། སྦྱོར་ལམ་དང༌། མཐོང་ལམ་དང༌། སྒོམ་ལམ་དང༌། མི་སློབ་པའི་ལམ་བཅས་ནི་ལམ་མོ། །ཞེས་པ་ལྟ་བུའོ། །
    གཉིས་པ། དང་སྒྲ་འབྱེད་པའི་དོན་ལ་འཇུག་པ་ནི། དཔེར་ན། དེ་བཞིན་གཤེགས་པའི་སྐུ་ལ་བཞི་ཡོད་དེ། སྤྲུལ་བའི་སྐུ་དང༌། ལོངས་སྤྱོད་རྫོགས་པའི་སྐུ་དང༌། ཆོས་ཀྱི་སྐུ་དང༌། ངོ་བོ་ཉིད་ཀྱི་སྐུ་བཅས་སོ། །ཞེས་པ་ལྟ་བུ་སྟེ། འདི་གཉིས་ནི་སྔར་འབྱེད་སྡུད་བྱེད་པའི་སྐབས་དང་མཚུངས་ལ། ཕྲད་སོ་སོར་ཡིན་པ་ཙམ་དོན་སྟོན་ཚུལ་འབྱེད་སྡུད་དང་གཅིག་མཚུངས་སུ་གནས། སྤྱིར་བསྟན་པ་སྔ་དར་གྱི་དུས་སུ་བསྒྱུར་བའི་གཞུང་རྣམས་སུ་འབྱེད་སྡུད་ཀྱིས་འབྱེད་པ་དང་སྡུད་པའི་དོན་དུ་སྦྱར་བ་མང་བ་དང༌། ཕྱིས་ཀྱི་གཞུང་ལུགས་རྣམས་སུ་དང་སྒྲས་འབྱེད་པ་དང་སྡུད་པའི་དོན་སྟོན་པར་སྦྱར་བ་མང་དུ་སྣང་ངོ༌། །
    གསུམ་པ། དང་སྒྲ་རྒྱུ་མཚན་སྟོན་པ་ལ་འཇུག་པ་ནི། དཔེར་ན། དུ་བ་མཐོང་བ་དང་མེ་ཡོད་པ་ཤེས། མཛད་པ་མཐོང་བ་དང་དམ་པ་ཡིན་པར་ར་འཕྲོད། ཅེས་པ་ལྟ་བུའོ། །
    བཞི་པ། དང་སྒྲ་ཚེ་སྐབས་ལ་འཇུག་པ་ནི། དཔེར་ན། ཉི་མ་ཤར་བ་དང་ལམ་དུ་ཆས། མུན་རུབ་པ་དང་ནང་དུ་ལོག གྲོས་མོལ་དུ་འཛོམས་པ་དང་གཏམ་གླེང་བྱས། བཅས་པ་ལྟ་བུའོ། །
    ལྔ་པ། དང་སྒྲ་གདམ་ངག་ལ་འཇུག་པ་ནི། ལེགས་པར་སོམས་དང༌། ལེགས་པར་ཉོན་དང༌། གཅིག་ཏུ་སྒྲིམས་དང༌། མ་གཡེང་བར་དོན་ལ་སློབས་དང༌། ཞེས་པ་སོགས་ཡིན་མོད། སྤྱིར་དང་སྒྲ་སྐུལ་ཚིག་གི་ཚིག་གྲོགས་ལ་འཇུག སྐབས་འདིར་ཀུན་མཁྱེན་སི་ཏུ་མཆོག་གིས། 5ཁ་ཏོན་གྱིས་དང༌། ཡིད་ལ་ཟུངས་དང༌། ལྟ་བུ་གཞན་ལ་གདམས་ངག་པའམ་སྐུལ་པའི་ཚིག་དང་འབྲེལ་བ་རྣམས་སོ། །ཞེས་དང༌། སླར་ཡང༌། གྱིས་དང་ལྟ་བུའི་གྱིས་ཀྱི་སྒྲ་ནི་སྐུལ་ཚིག་དངོས་དང་དང་སྒྲ་དེའི་ཡན་ལག་ཏུ་འབྱུང་བ་དངོས་སུ་གྲུབ་ཅིང༌། དེ་འདྲའི་དང་སྒྲ་དེས་སྐུལ་ཚིག་ལས་གཞན་པའི་དོན་ཅིའང་མི་སྟོན་པ་དང༌། ཞེས་གསུངས་པ་འདིས་སྐུལ་ཚིག་གི་ཚིག་གྲོགས་སུ་གྱུར་པའི་དང་སྒྲ་ཡིན་ན་གདམ་ངག་གི་དང་སྒྲ་ཡིན་པར་ཞལ་གྱིས་བཞེས་པ་དེ་བཞིན་ཡིན་ནོ། །
    བཅུ་གཅིག་པ། གང་སྒྲ་ནི། རྩ་བ་ལས།
    མིང་གང་གི་ནི་ཡ་ཐ་རུ། །དང་པོ་ལ་ནི་གཉིས་ལ་སྦྱར། །
    དེ་ནི་བྱེད་པའི་ཚིག་བརྒྱད་པོ། །སྤྱི་ལ་བྱ་བ་ཉིད་དུ་འགྱུར། །
    ཞེས་གསུངས་པའི་དོན་ནི། མིང་གང་ཡང་རུང་བའི་ཡ་ཐ་སྟེ་ཐོག་མ་རུ་རྗེས་འཇུག་དང་པོ་ག་ཡིག་ལ་རྗེས་འཇུག་གཉིས་པ་ང་ཡིག་སྦྱར་བས། གང་ཞེས་གྲུབ་པ་དེ་ནི་བྱེད་པ་ཚིག་བརྒྱད་པོ་དེ་ལ་འཇུག་པར་འགྱུར་བས། སྤྱི་སྒྲ་སྟེ་བྱེད་པ་ཚིག་བརྒྱད་པོའི་སྤྱི་ལ་འཇུག་པའི་བྱ་བ་ཉིད་དུ་འགྱུར་ཞེས་བསྟན། སྐབས་འདིའི་སྤྱི་སྒྲ་ཞེས་པའི་དོན་ལ་བཞེད་སྲོལ་མི་འདྲ་བའང་ཡོད་དེ། མཁྱེན་གཏེར་རྗེས་བཟུང་པྲ་ཏི་དགེ་བཤེས་ཆེན་མོས། 6སྤྱི་ལ་ཁྱབ་པ་ནི། དོན་གྱི་རིགས་དང་ཚོགས་པ་ལ་སོགས་པ་སོ་སོའི་དམིགས་མ་བཟུང་བར། མཐའ་དག་ལ་ཁྱབ་པར་བརྗོད་པའོ། །ཞེས་གསུངས་པ་དང༌། དེ་དང་མཚུངས་པར་ཀུན་མཁྱེན་སི་ཏུ་མཆོག་གིས་ཀྱང༌། 7གང༌། ཞེས་གྲུབ་པ་དེ་ནི་གཙོ་བོར་དོན་གྱི་བྱེ་བྲག་དམིགས་སུ་མི་འཛིན་པར་སྤྱི་ལ་ཁྱབ་པའི་དོན་ཅན་གྱི་སྒྲ་ཉིད་དུ་འགྱུར་རོ། །ཞེས་གསུངས་པ་བཞིན་ཕྱིས་དུས་སུ་བྱོན་པའི་བརྡ་སྤྲོད་སྨྲ་བ་མཐའ་དག་གི་མགྲིན་དབྱངས་གཅིག་ཏུ་ངེས་ཀྱང༌། དོན་ལ་ཆོས་རྗེ་མཆོག་གི་གསུང་བཞིན་འཐད་དེ། ཐོན་མིའི་རྟགས་འཇུག་གི་རྩ་བ་ལས། སྤྱི་འཇུག་ཡོད་དམ་བྱེད་པ་ཡོད། །དེ་བཞིན་ཆེད་བྱེད་རྟེན་བྱེད་དང༌།། ལས་བྱ་བླང་བྱ་བསྒྲུབ་པར་བྱ། །ཞེས་གསུངས་པ་དང་སྦྱར་ན་རྟོགས་ནུས་ཏེ། དོན་འདིར་འགྲེལ་བྱེད་གནང་མཁན་རྣམས་ཀྱིས་ཀྱང་མགྲིན་དབྱངས་གཅིག་གིས་སྤྱི་འཇུག་ནི་གང་སྒྲར་ངོས་བཟུང་བ་དང༌། དེ་ལ་ཅིའི་ཕྱིར་སྤྱི་སྒྲའམ་སྤྱི་འཇུག་ཅེས་བཏགས་སམ་ཞེ་ན། འགྲེལ་སྲོལ་ཇི་བཞིན་མ་བྱུང་བར་དགོངས་པ་ཕར་ཁྲིད་ཚུར་ཁྲིད་ལྟ་བུ་གནང་དགོས་བྱུང་ཡོད་དེ། ཀུན་མཁྱེན་སི་ཏུས། 8རྣམ་དབྱེ་སྦྱར་སའི་མིང་བདུད་རྩི་ལྟ་བུ་ལ་དེའི་རྗེས་སུ་སྤྱི་ལ་འཇུག་པའི་སྒྲ་གང་ཞིག་ལྟ་བུ་ཡོད་ན། ཞེས་དང༌། ཡང་བརྡ་སྤྲོད་སྨྲ་བ་ཁག་ཅིག་གིས་མིང་ཙམ་ལ་ངོས་བཟུང་བའང་མཆིས། གང་ལྟར་དོན་དངོས་སྟེང་ནས་སྤྱི་འཇུག་ཅེས་པའི་མིང་དོན་ཇི་བཞིན་བློ་ཡུལ་དུ་མ་འཆར་བ་དེ་ཡིན་པར་སྣང༌། དེ་ལ་སྤྱི་འཇུག་ཅེས་པ་ནི། གོང་ནས་བཤད་པ་བཞིན་རྣམ་དབྱེ་མཐའ་དག་འཇུག་པར་འགྱུར་བའི་གནས་ཤིག་ཏུ་ངོས་འཛིན་མཛད་ན། སྐབས་འདིའི་དགོངས་པ་སོ་སོའི་ཕྱོགས་སུ་འཁྲིད་མི་དགོས་པར་འགྲེལ་བརྗོད་ནུས། དེ་ལ་བརྟེན་ནས་སྤྱི་འཇུག་ཅེས་པ་ནི་རྣམ་དབྱེ་མཐའ་དག་ཏུ་སྐྱེད་ནུས་པའི་ཕྲད་ཅིག་ལ་འཇོག་རྒྱུ་ལས་མ་འདས། དེས་ན་མཐའ་སྦྱོར་འོག་མའི་མིང་དོན་དེ་འདྲའི་ཕྲད་ཅིག་ཡོད་ན། མིང་དོན་གོང་མ་གང་ཡིན་པ་དེ་ཉིད་རྣམ་དབྱེ་དང་པོ་ལས་གཞན་དུ་མི་འགྱུར་བ་ལ་བརྟེན་ནས། དེ་ལྟར་གསུངས་པ་དང༌། སྐབས་འདིར་ཆོས་རྗེ་མཆོག་གིས་ཀྱང་གནས་ཚུལ་འདི་ལ་བརྟེན་ནས། བྱེད་པ་བརྒྱད་པོ་འཇུག་པའི་སྤྱི་ཡིན་པས་སྤྱི་སྒྲ་ཞེས་གསུངས་སོ། །
    དེ་ལ་བྱེད་པ་བརྒྱད་པོ་སྤྱི་ལ་བྱ་བ་ཇི་ལྟར་འབྱུང་ངམ་ཞེ་ན། གང༌། གང་ལ་བྱ། གང་གིས་བྱེད། གང་ཕྱིར་དུ་བྱས། གང་ནས་བྱ། གང་གི་བྱེད་པ། གང་ན་བྱེད་པོ། ཀྱེ་གང༌། ཞེས་པས་དོན་འདི་ཉིད་ཇི་བཞིན་རྟོགས་ནུས། གནས་ཚུལ་འདིའི་ཐོག་ནས་ཕྲད་འདིར་སྤྱི་ལ་ཁྱབ་ཅེས་གསུངས། དེ་བཞིན་སྤྱི་བྱེ་གཉིས་སུ་ཕྱེ་བའི་སྤྱིའི་དོན་ལའང་འཇུག་སྟེ། བྱེད་པ་བརྒྱད་པོའི་སྤྱི་ལ་འཇུག་པའི་ཕྱིར། མིང་ན་བྱེད་པ་བརྒྱད་དམ་བདུན་པོ་གང་ཡང་རུང་བའི་རྣམ་པར་སྐྱེད་ནས་དོན་གྱི་ངོ་བོ་དང་ཁྱད་པར་རྣམས་གསལ་དགོས་ཤིང༌། དེ་དག་གི་སྤྱི་ལ་འཇུག་པ་ཡིན་ན། སྤྱི་བྱེ་གཉིས་སུ་དབྱེ་བའི་སྤྱི་ལ་འཇུག་པས་ཁྱབ་པ་ཟུར་བལྟས་ལེབ་མཐོང་དུ་སྣང༌། ཚུལ་འདིར་མཁས་པའི་དབང་པོ་དམུ་དགེ་བསམ་གཏན་མཆོག་གིས། 9དེ་ལ་ཡང་ཐོག་དོན་དེ་ཉིད་དམིགས་སུ་མ་བཟུང་བར་སྤྱིར་སྨོས་ནས། ཕྱིས་ཡོན་ཏན་སོགས་ཀྱིས་ཁྱད་པར་དུ་བྱས་ནས་དམིགས་སུ་འཛིན་པ། རིགས་ཅན་ཀུན་ཁྱབ་པའི་སྤྱི་ཙམ་བརྗོད་པ། སྤྱིར་འདྲི་བ་དང༌། ཐེ་ཚོམ་ནས་འདྲི་བ་དང༌། གདམ་ང་ཅན་ལ་འཇུག་པ་རྣམས་སོ། །ཞེས་གསུངས་པ་ལྟར་ཡང་འཇུག་སྟེ། དཔེར་ན༑ གང་ཞིག་རྟོགས་པ་མཐོན་པོར་བསླེབས་པ་ནི་རྗེ་བཙུན་བཞད་པ་རྡོ་རྗེ་རྩལ་ལས་མ་འདས། གང་གིས་བཤད་པ་དེ་ནི་བདེན། ཁྱོད་གང་དུ་འགྲོ། ངས་ཡི་གེ་གང་ཞིག་སྦྱང་ན་ལེགས། ཡིག་རིགས་འདི་དག་ལས་ཁྱོད་ཀྱིས་གང་འདེམ། ཞེས་པ་ལྟ་བུས་བརྟག་ན་འཇུག་པར་ཤེས་ནུས། དབྱངས་ཅན་གྲུབ་པའི་རྡོ་རྗེ་མཆོག་གིས། ཅི་ཇི་སུ་གང་སྤྱི་སྒྲ་སྟེ། །ཞིག་སྟེ་སླད་འདྲ་ཕྱིར་ལ་ཅི༑ ༑སྙེད་སྲིད་ལྟར་བཞིན་སྐད་ལ་ཇི། །སུ་ནི་གང་ཟག་གང་ཀུན་ལ་འོ། ། ཞེས་གསུངས་པ་བཞིན་སྦྱར་བ་གལ་ཆེ་སྟེ། དཔེར་ན། ཅི་ཞིག་བྱུང༌། ཅི་སྟེ་དོན་དེ་ཉིད་གསང་དགོས། ཅི་སླད་དུ་འབད། ཅི་འདྲ་མཆིས། ཅི་ཕྱིར་བཤད། ཅེས་དང༌། མི་ཇི་སྙེད་ཅིག་མཆིས་པ་དེ་སྙེད་ལ་ཟས་ཀྱི་སྟ་གོན་གྱིས་ཤིག ཇི་སྲིད་སངས་མ་རྒྱས་པ་དེ་སྲིད་དུ་བྱང་ཆུབ་ཀྱི་སེམས་སྒོམས། ཇི་ལྟར་མཛེས་པའི་ཚལ་ལ་བསླེབས་པ་བཞིན་དགའ་བར་གྱིས། ཇི་བཞིན་གསུངས་པ་ལ་བསྟོད་དོ། །ཇི་སྐད་དུ། ཞེས་པ་བཞིན་བསླབ་ན་དེ་དག་གི་འཇུག་ཚུལ་ཡང་ཤེས་པར་འགྱུར། དེས་ན་གང་ནི་སྤྱི་ལ་འཇུག་པའི་སྒྲ་དང༌། ཅི་ནི་དྲི་བར་འཇུག་པའི་སྤྱི་སྒྲ་དང༌། ཇི་ནི་དཔེ་ལ་འཇུག་པའི་སྤྱི་སྒྲ་དང༌། སུ་ནི་གང་ཟག་ལ་འཇུག་པའི་སྤྱི་སྒྲ་ཡིན་པས་དེ་དག་གི་དོན་ཡང་མཁྱེན་པར་བྱ་བ་གལ་ཆེའོ། །
    བཅུ་གཉིས་པ། བདག་སྒྲ་བཤད་པ་ནི། རྩ་བ་ལས།
    མིང་གང་གི་ནི་ཡ་(མ་)ཐ་ན། །པུ་ལིངྒ་ཡི་སྒྲ་བྱུང་ན། །
    བདག་པོའི་སར་ནི་ཤེས་པར་བྱའོ། །
    ཞེས་གསུངས་པའི་དོན་ནི། མིང་གང་ཡང་རུང་བའི་མ་ཐའམ་རྗེས་ལ་པུ་ལིངྒ་ཡི་སྒྲ་སྟེ། སྐྱེས་པའི་རྟགས་མཚོན་པར་བྱེད་པའི་སྒྲ་བྱུང་ན། དེ་ནི་བདག་པོ་སྟོན་པར་བྱེད་པའི་སར་ཤེས་པར་བྱ་ཞེས་གསུངས། སྐབས་འདིར་པུ་ལིངྒའི་སྒྲ་ཞེས་པར་མཁྱེན་གཏེར་རྗེས་བཟུང་པྲ་ཏི་དགེ་བཤེས་ཆེན་པོས། 10པུ་ལིངྒ་སྟེ་པུ་རུ་ཥ་སྐྱེས་པ་དང༌། ལིངྒ་རྟགས་ཡིན་པས། པུ་རུ་ཥའི་རུ་དང་ཥ་ཕྱིས་ནས། པུ་ལིངྒར་བསྡུས་པ་ནི། སྐྱེས་པའི་རྟགས་སམ་ཕོ་རྟགས་ཞེས་པའོ། །ཞེས་གསུངས། སྐབས་འདིའི་བདག་སྒྲ་འདོད་ཚུལ་དུ་མ་ཞིག་ཡོད་དེ། དབྱངས་ཅན་གྲུབ་པའི་རྡོ་རྗེ་ཡིས། ན་རོ་ཡོད་མེད་པ་བ་མ། །བདག་པོའི་སྒྲ་སྟེ༑ ཞེས་བདག་སྒྲ་དྲུག་ཏུ་བཞེད་པ་དང༌། པྲ་ཏིས་པ་བ་པོ་ཅན་རྣམས་ཞེས་གསུངས་པ་དང༌། གཞན་ཡང་པ་པོ་བ་བོ་མ་མོ་ཅན་ལྡན་མཁན་བཅས་དགུ་འདོད་མཁན་ཡང་ཡོད་པས་གཅིག་ཏུ་མ་ངེས་མོད། འོན་ཀྱང་སྐབས་འདིར་ཀུན་མཁྱེན་སི་ཏུས་གསུངས་པ་ནི། གཞུང་དང་མཐུན་པ་མ་ཟད། རིགས་པས་དཔྱད་ཀྱང་དོན་ཐོག་ཏུ་འཁྱོལ་བ་ཞིག་ཏུ་སྣང་བས་ཀུན་མཁྱེན་སི་ཏུའི་གཞུང་བཞིན་བཤད་པར་བྱ། ཀུན་མཁྱེན་སི་ཏུས་པ་པོ་གཉིས་དང་མ་མོ་བཅས་བདག་པོ་སྟོན་བྱེད་དུ་ཞལ་གྱིས་བཞེས་ཏེ། དཔེར་ན། ནོར་པ། ཞིང་པ། རོང་པ། ཡུལ་པ། གཅོད་པ་པོ། བཤད་པ་པོ། སྒྱུར་པ་པོ། ཇ་མ། ཆང་མ། ལྷ་མ། འབྱིན་པ་མོ། འཁུར་བ་མོ། སོགས་ཀྱིས་བདག་པོའི་དོན་མཚོན་པ་དངོས་སུ་ཤེས་ནུས་སོ། །
    སྐབས་འདི་དང་བསྟུན་ནས་བདག་སྒྲ་དང་ལྡན་སྒྲ་གཉིས་ཀྱི་ཁྱད་པར་འབྱེད་དགོས་པ་གལ་ཆེ། ལྡན་སྒྲ་ཡིན་ན་བདག་སྒྲ་ཡིན་པས་ཁྱབ་པ་མེད་དེ། དཔེར་ན། སུམ་ཅུ་པ་ལྟ་བུའི་པ་ཡིག་ནི་ལྡན་སྒྲ་ཡིན་མོད། བདག་སྒྲ་མིན་ཏེ་བདག་པོའི་དོན་མཚོན་དུ་མེད་པའི་ཕྱིར། དེ་བཞིན་ཅན་དང༌། ལྡན། མཁན་རྣམས་ཀྱིས་བདག་པོའི་དོན་སྟོན་པའི་སྐབས་སྲིད་ཀྱང༌། སྐབས་འདིར་བཤད་པའི་བདག་སྒྲར་མ་བཞག་ན་ལེགས་ཏེ། ཕྲད་རྐྱང་མ་ཡིན་པའི་ཕྱིར། སྐབས་འདིར་བཤད་པའི་ཕྲད་རྣམས་ནི་ཕྲད་རྐྱང་ཁོ་ནར་བཞག་ཡོད་ཚུལ་རྩ་བ་སུམ་ཅུ་པའི་གཞུང་ཞིབ་ཏུ་ཐོས་པ་བྱས་ན་རྟོགས་པར་འགྱུར་བ་དང༌། ལྷག་པར་ཀུན་མཁྱེན་སི་ཏུའི་བཞེད་གཞུང་དྲི་མ་མེད་པའི་ལུགས་སུ་དེ་ལྟར་ཞལ་གྱིས་བཞེས་ཡོད་པས། དེ་དག་གིས་བདག་པོའི་དོན་བསྟན་ན་ཡང་སྐབས་འདིར་བཤད་པའི་ཕྲད་མིན་ཞེས་ལན་འདེབ་རྒྱུ་ལས་མ་འདས། དེ་ཡང་ཡིན་ཏེ། ཀུན་མཁྱེན་སི་ཏུའི་བཞེད་རྒྱུན་རྩ་བ་སུམ་ཅུ་པའི་སྐབས་ནས་བཤད་པའི་ཕྲད་ལ་ཁྱད་ཆོས་བཞི་འཇོག་སྟེ། ཕྲད་རང་ངོས་ནས་དོན་ཅི་ཡང་མི་སྟོན་པ། དོན་སྟོན་པའི་གདངས་དང་མི་འདྲ་བ། སྐབས་བབ་ཀྱི་དོན་ལ་བརྟེན་ནས་གསར་དུ་སྦྱར་བ། གཞུང་ནས་དངོས་ཤུགས་གང་རུང་ནས་བསྟན་པའི་ཕྲད་ཡིན་པ་བཅས་འཇོག་པ་དང༌། དེ་ལས་ཁྱད་ཆོས་དང་པོས་མིང་སོགས་སུ་གྲུབ་པའི་ཕྲད་དང་ཁྱད་པར་ཕྱེ་སྟེ། དཔེར་ན། དགག་སྒྲའི་སྐབས་ཀྱི་མེད་དང་མིན། བདག་སྒྲ་ལ་མཁན་དང༌། ཅན་ལ་སོགས་པ་ལྟ་བུ་དང༌། གཉིས་པས་ཕྲད་དེ་དང་གདངས་གཅིག་པའི་མིང་གཉིས་ཀྱིས་ཁྱད་པར་ཕྱེ་བ་སྟེ། དཔེར་ན། དགག་སྒྲའི་མ་ཡིག་དང་སྐྱེད་མའི་མ་གཉིས་ལྟ་བུ་གདངས་ཀྱི་རྣམ་འགྱུར་ལ་ཁྱད་པར་ཡོད་པ་ལྟ་བུ་དང༌། གསུམ་པ་དེས་མིང་མཐའ་དང་ཁྱད་པར་ཕྱེ་བ་སྟེ། དཔེར་ན། ཨ་མ། ཡོད་པ། རྟག་པ་སོགས་ནི་ཕྲད་མ་ཡིན་པར་བསྟན་པ་དང༌། བཞི་པ་དེས་རྩ་བ་སུམ་ཅུ་པ་ཁོ་ན་ལས་གསུངས་པའི་ཕྲད་ལས་གཞན་རྣམས་ལས་བྱུང་བ་བཅད་པ་བཅས་ཀྱིས་ཁྱད་ཆོས་བཞི་བཞག གནས་ཚུལ་འདི་ལ་ངེས་ཤེས་ཞིབ་ཏུ་དྲངས་ན། ཕྲད་ཀྱི་གནས་ཚུལ་མང་པོ་ཞིག་དང་དོགས་པ་མང་པོ་ཞིག་རང་ཡལ་དུ་འགྲོ་ངེས་ཡིན་པས། དོན་འདི་དག་ལ་ཞིབ་ཏུ་སེམས་པར་རིགས་སོ། །
    གོང་ནས་བཤད་པའི་གནས་ཚུལ་དེས་སྐབས་འདིར་ཡོད་པའི་རྩོད་པ་མང་པོ་ཞིག་ལ་ནད་བརྒྱ་སྨན་གཅིག་ལྟ་བུར་འགྱུར་མོད། འོན་ཀྱང་སྐབས་འདིར་ཡོད་པའི་རྩོད་པ་ཞིག་ནི། བ་ཡིག་སྐབས་འདིའི་ཕྲད་ཡིན་དང་མིན། དེ་བཞིན་བ་ཡིག་གིས་བདག་པོའི་དོན་སྟོན་དང་མི་སྟོན་གྱི་སྐོར་ཡིན་ཞིང༌། དེ་ལ་སྨྲ་སྒོར་གཞུང་དུ་ཡོད་པའི་ལུང་ཞིག་ལས་འཕྲོས་འདུག་པ་བརྟེན། སྐབས་དོན་དེར་ཞིབ་ཏུ་དཔྱད་རྒྱུ་ལས་མ་འདས། སྨྲ་སྒོར། 11པ་འམ་ཅན་ནི་བདག་པོ་འམ། །ལྡན་པའི་དོན་དུ་ཤེས་པར་བྱ། །བ་ནི་སྤྱི་རུ་བཞག་པ་སྟེ། །ཡུལ་དུས་ངེས་པར་མ་བཟུང་བའོ། །ཟ་བ་བཟའ་དང་ཟ་བོ་བཞིན། །མ་ནིང་དག་ཏུ་བཞག་པར་བྱ། །ཞེས་གསུངས་པ་བཞིན། བ་ཡིག་ནི་བདག་པོའི་དོན་དུ་སྨྲ་སྒོར་ཡང་གསུངས་མེད་པ་མ་ཟད། ལྡན་པའི་དོན་དུའང་ཞལ་གྱིས་བཞེས་མེད་པ་ཚིག་ཟིན་ལྟར་ཡིན་པས། འདི་ལ་དེའི་ལྷག་ཁོངས་འདེད་རྒྱུ་མེད་པར་སྣང་ངོ༌། །
བཅུ་གསུམ་པ། དགག་སྒྲ་བཤད་པ་ནི། རྩ་བ་ལས།
    མིང་གང་གི་ནི་ཡ་ཐ་ན། །སྟྲཱི་ལིངྒའི་སྒྲ་བྱུང་ན། །
    དགག་པའི་གནས་སུ་ཤེས་པར་བྱ། །
    ཞེས་གསུངས་པའི་དོན་ནི། མིང་གང་ཡང་རུང་བའི་ཡ་ཐ་སྟེ་ཐོག་མར་སྟྲཱི་ལིངྒའི་སྒྲ་མེད་པ་ལ། གསར་དུ་མོ་རྟགས་མཚོན་པར་བྱེད་པའི་སྒྲ་སྦྱར་ན། སྦྱར་སའི་དོན་དེ་ཉིད་དགག་པར་འགྱུར་བའི་གནས་སུ་ཤེས་པར་བྱ་ཞེས་གསུངས། སྐབས་འདིའི་སྟྲཱི་ལིངྒའི་སྒྲ་ཞེས་པའི་དོན། ཀུན་མཁྱེན་སི་ཏུ་མཆོག་གིས། 12དེ་ལ་སྟྲཱི་ལིངྒའི་སྒྲ་དངོས་ནི། མ་ཡིག་དང་མོ་ཡིག་ཁོ་ན་ཡིན་པ་གོང་སྨོས་ལྟར་ལས་མོ་ཡིག་དགག་སྒྲ་ལ་མི་འཇུག་པས་འདིར་མ་ཡིག་ཉིད་བཟུང་བར་བྱ་ཞིང༌། དེ་དང་འབྲེལ་བའི་མི་ཡིག་ཀྱང་ཞར་གྱིས་ཐོབ་པས་དེ་དག་དགག་སྒྲར་སྦྱོར་ཚེ་དགག་བྱའི་མིང་ཐོག་ཁོ་ནར་ངེས་པ། ཞེས་གསུངས། དེ་ལ་བརྟེན་ནས་སྐབས་འདིར་བཤད་པའི་དགག་སྒྲ་ནི་མ་མི་གཉིས་ཀ་ཡིན་པ་དང༌། མེད་མིན་གཉིས་ནི་སྐབས་འདིའི་ཕྲད་མ་ཡིན་པའི་ཚུལ་ནི་གོང་དུ་བཤད་ཟིན་པ་ལྟར་དང༌། ལྷག་པར་དབེན་དང་སྟོང་སོགས་ནི་སྐབས་འདིར་བསྟན་གྱི་ཕྲད་མ་ཡིན་པ་མ་ཟད། སྟྲཱི་ལིངྒའི་སྒྲ་ཡང་མིན་པ་བཅས་ཀྱིས་སྐབས་འདིའི་དགག་སྒྲའི་ཕྲད་མིན་པ་ཤེས་ནུས་སོ། །
    སྐབས་འདིའི་དགག་སྒྲ་ནི། དཔེར་ན། མ་བཤད། མ་མཐོང༌། མ་ཤེས། ཞེས་པ་དང༌། མི་ཡིག་ནི། དཔེར་ན། མི་བཤད། མི་མཐོང༌། མི་ཤེས། ཞེས་པ་ལྟ་བུ་ཡིན་ལ། དགག་སྒྲའི་ཕྲད་འདི་གཉིས་ལས། དུས་འདས་པ་དང་གཞན་ལ་དགག་པ་ལ་མ་དང༌། རང་དང་དུས་མ་འོངས་དགག་པ་ལ་མི་གཙོ་བོར་འཇུག་སྟེ། དཔེར་ན། ཁ་སང་གི་གནས་ཚུལ་དེ་ངས་མ་ཐོས། ཁྱོད་ཀྱིས་གནས་ཚུལ་དེ་གཞན་ལ་མ་བཤད། ཞེས་པ་དང༌། ངས་དོན་འདི་ཉིད་མི་ཤེས། ཤེས་ཀྱང་གཞན་ལ་མི་བཤད། སང་ཉིན་ང་ཁྲོམ་ལ་མི་འགྲོ། ཁྱོད་རང་ཡང་མ་འགྲོ། ཞེས་དང༌། ཁ་སང་ངས་འཁོར་ལོ་མ་བསྐོར། སང་ཉིན་ཡང་མི་བསྐོར། ཞེས་དང༌། དེ་བཞིན། ཁ་སང་ཁྱེད་ཀྱིས་འཁོར་ལོ་མ་བསྐོར། སང་ཉིན་ཡང་མ་བསྐོར། ཞེས་པ་གཞན་དགག་པ་ལ་དུས་འདས་པ་དང་མ་འོངས་པ་གཉིས་ཀ་མ་ཡིག་གིས་འགོག་དགོས་པ་དང༌། རང་ལ་དུས་འདས་པ་མ་ཡིག་དང་དུས་མ་འོངས་པ་མི་ཡིག་གིས་འགོག་པའི་ཚུལ་སོགས་ཞིབ་ཏུ་ཤེས་པར་བྱ་བ་དང༌། དེ་བཞིན་འབྲི་བ་གཉིས་ཤིན་ཏུ་གལ་ཆེ། སྐབས་འདིར་མཁས་པའི་དབང་པོ་དམུ་དགེ་བསམ་གཏན་མཆོག་གིས། 13མ་ནི་བྱུང་ཟིན་བཀག་པའི་དགག་སྒྲ་དང༌། མི་ནི་འབྱུང་འགྱུར་འགོག་པའི་དགག་སྒྲ་དང༌། ཞེས་གསུངས་པ་བཞིན་ཤེས་པར་བྱའོ། །
    བཅུ་བཞི་པ། དེ་སྒྲ་བཤད་པ་ནི། རྩ་བ་ལས།
    མིང་གང་གི་ནི་ཡ་ཐ་ན། །གསུམ་པ་ལ་ནི་ཨེ་སྦྱར་བ། །
    ཐ་སྙད་དབང་དུ་གསུམ་ཡིན་ཏེ། །དངོས་པོའི་དབང་དུ་བཞི་རུ་འགྱུར། །
    དུས་ཀྱི་དབང་དུ་གཉིས་ཡིན་ནོ། །
    ཞེས་གསུངས་པའི་དོན་ནི། མིང་གང་ཡང་རུང་བའི་ཡ་ཐ་སྟེ་ཐོག་མ་རུ་རྗེས་སུ་འཇུག་པའི་ཡི་གེ་གསུམ་པ་ད་ཡིག་ལ། དབྱངས་ཨེ་སྟེ་འགྲེང་བུ་སྦྱར་བས་དེ་ཞེས་གྲུབ་པ་དེ་ཉིད། ཐ་སྙད་ཀྱི་དབང་དུ་བཏང་བའི་དེ་སྒྲའི་འཇུག་ཡུལ་ལ་གསུམ་སྟེ། ཐ་སྙད་འདས་མ་ཐག་པ་དང༌། ཐ་སྙད་རྣམ་གྲངས་གཞན་སྦྱོར་དང༌། ཐ་སྙད་ལྷག་བཅས་བཅས་གསུམ་དང༌། དངོས་པོའི་དབང་དུ་བཏང་བའི་དེ་སྒྲའི་འཇུག་ཡུལ་ལ། དངོས་པོ་བདེན་པ་དང༌། དངོས་པོ་གསང་བ་དང༌། དངོས་པོ་བདག་གི་བ་དང༌། དངོས་པོ་ཕ་རོལ་པོ་རྣམས་ལ་འཇུག དུས་ཀྱི་དབང་དུ་བཏང་བའི་དེ་སྒྲའི་འཇུག་ཡུལ་ལ། དུས་འདས་པ་དང༌། དུས་མ་འོངས་པ་གཉིས་ལ་འཇུག འདི་ལ་དེ་སྒྲའི་འཇུག་ཡུལ་དོན་དགུ་ཞེས་ཀྱང་བརྗོད་དོ། །
    ཐ་སྙད་ཀྱི་དབང་དུ་བཏང་བའི་དེ་སྒྲ་ལས་ཐ་སྙད་འདས་མ་ཐག་པ་ནི། དཔེར་ན། མདུན་གྱི་བུམ་པ་དེ་མཛེས། རྒྱབ་ཀྱི་ཀ་བ་དེ་སྦོམ། ཞེས་པ་ལྟ་བུ་སྟེ། ཐ་སྙད་གང་ཞིག་གི་སྒྲ་འབྱིན་མ་ཐག་པ་དེ་ཉིད་སླར་འབྱིན་མི་དགོས་པར། དེ་སྒྲ་སྦྱར་ནས་དེ་སྒྲ་དེས་འདས་མ་ཐག་པའི་ཐ་སྙད་དེ་མཚོན་པར་བྱེད་པས། དེ་ལྟ་བུའི་དེ་སྒྲ་ལ་ཐ་སྙད་འདས་མ་ཐག་པ་ཞེས་བརྗོད། དེ་བཞིན་ཐ་སྙད་རྣམ་གྲངས་གཞན་སྦྱོར་ནི། དཔེར་ན། མདུན་གྱི་ཁང་བཟང་དེ་ཉིད་མཛེས། དེའི་བཟོ་དབྱིབས་ཀྱང་ལེགས། དེ་ལ་ཚོན་མདོག་ཀྱང་བཀྲ། དེའི་སྒོ་དང་སྒེའུ་ཁུང་ཡང་མཛེས། ཞེས་པ་ལྟ་བུ་སྟེ། དེ་སྒྲའི་ཤུལ་དུ་དོན་གཞན་མཚོན་པས་ཐ་སྙད་རྣམ་གྲངས་གཞན་སྦྱོར་ཞེས་བརྗོད། སྤྱིར་དེ་སྒྲའི་འཇུག་ཡུལ་ཡིན་ན་ཐ་སྙད་ཀྱི་དེ་སྒྲ་ཡིན་པས་ཁྱབ་པ་དང༌། ཐ་སྙད་ལྷག་བཅས་དོར་བས་ལྷག་མ་རྣམས་ལ་རྣམ་གྲངས་གཞན་གྱིས་ཁྱབ་སྟེ། ལྷག་བཅས་མ་ཡིན་པའི་དེ་སྒྲའི་ཤུལ་ན་དོན་གཞན་ཞིག་མཚོན་རྒྱུ་ཡོད་པའི་ཕྱིར། སྐབས་འདིའི་དེ་སྒྲ་རྣམ་གྲངས་གཞན་ཅན་ལ་མིང་གི་རྣམ་གྲངས་སུ་འཇོག་མཁན་ཡང་ཡོད་པ་ཀུན་མཁྱེན་སི་ཏུའི་གཞུང་དུ་གསལ་བ་དང༌། དེར་ཀུན་མཁྱེན་སི་ཏུས་བཀག་ཟིན་པས་14འདིར་དགག་དགོས་དོན་མ་མཆིས། དེ་སྒྲ་ལྷག་བཅས་ལ་འཇུག་པ་སྔར་ལྷག་བཅས་བཤད་པའི་སྐབས་ནས་བཤད་པ་ལས་དམིགས་བསལ་མ་མཆིས་ཏེ། དཔེར་ན། ཤིང་བཅད་དེ་མེ་བཏང༌། ཞེས་པ་ལྟ་བུ་སྟེ། སྔར་ལྷག་བཅས་ཀྱི་སྐབས་སུ་ཞིབ་ཏུ་བཤད་པ་དེ་བཞིན་ཡིན་ནོ། །
    དངོས་པོའི་དབང་དུ་བཏང་བའི་དེ་སྒྲ་ལ་འཇུག་ཡུལ་བཞི་ཡོད་པ་ལས། དངོས་པོ་བདེན་པ་ལ་འཇུག་པ་ནི། དཔེར་ན། དེ་དེ་བཞིན་ནོ། །དེ་བདེན་པར་གྲུབ་བོ། །ཚུལ་ལུགས་དེ་ཇི་བཞིན་ནོ། ལྟ་བུ་ནི་བདེན་པ་ལ་འཇུག་པ་དང༌། གསང་བའི་དངོས་པོ་ལ་འཇུག་པ་ནི། དཔེར་ན། དེ་མ་བཤད། དེ་མ་སྟོན། དེ་ལྐོག་ནས་གཡུགས། ཞེས་པ་སོགས་གཞན་གྱིས་མི་ཚོར་བར་དེ་སྒྲ་སྦྱར་བ་རྣམས་ལ་གསང་བའི་དངོས་པོ་ཞེས་བཏགས་པ་རྣམས་དང༌། དེ་བཞིན་བདག་གི་བའི་དངོས་པོ་ལ་འཇུག་པ་ནི། དཔེར་ན། ངའི་དེབ་དེ། ཁོ་བོའི་ནོར་དེ། ངའི་སྐད་ཆ་དེ། ཞེས་སོགས་རང་ཉིད་དང་འབྲེལ་བའི་དངོས་པོ་རྣམས་དེ་སྒྲས་མཚོན་པར་བྱེད་པ་རྣམས་ལ། བདག་གི་བ་ལ་འཇུག་པའི་དེ་སྒྲ་དང༌། དེ་བཞིན་ཕ་རོལ་པའི་དངོས་པོར་འཇུག་པའི་དེ་སྒྲ་ནི། དཔེར་ན། དེབ་དེ། དངོས་པོ་དེ། ཁྱོད་ཀྱི་ཡི་གེ་དེ། ཞེས་སོགས་རང་དང་མ་འབྲེལ་བར་གཞན་དང་འབྲེལ་བའི་དངོས་པོ་གང་ཡིན་པ་དེ་ཉིད་དེ་སྒྲའི་ཤུལ་དུ་མཚོན་པར་བྱེད་པ་རྣམས་ལ། གཞན་གྱི་དངོས་པོ་ལ་འཇུག་པའི་དེ་སྒྲ་ཞེས་བརྗོད་དོ། །
    དུས་ཀྱི་དབང་དུ་བཏང་བའི་དེ་སྒྲ་ནི་དུས་འདས་པ་དང་མ་འོངས་པ་གཉིས་ལ་འཇུག་པ་ལས། དུས་འདས་པ་ལ་འཇུག་པའི་དེ་སྒྲ་ནི། དཔེར་ན། སངས་རྒྱས་འོད་སྲུང་གི་དུས་དེ། སྔོན་སྟོན་པ་རྫོགས་པར་སངས་རྒྱས་པའི་དུས་དེ། ཁ་སང་གི་དུས་དེར། ཞེས་པ་ལྟ་བུ་དང༌། དུས་མ་འོངས་པ་འཇུག་པ་ནི། དཔེར་ན། རྒྱལ་བ་བྱམས་པ་འཚང་རྒྱ་བའི་དུས་དེ། འབྱུང་བར་འགྱུར་བའི་དུས་དེ། སང་གི་དུས་དེ། ལྟ་བུ་དུས་མ་འོངས་པ་ལ་འཇུག་པའི་དེ་སྒྲ་ཡིན་ཞིང༌། དངོས་པོ་ལ་སྦྱར་བའི་དེ་སྒྲ་དུས་གསུམ་ལ་འཇུག་སྟེ། དཔེར་ན། ཁ་སང་གི་ཁ་ཟས་དེ་ཞིམ། དེ་རིང་གི་དགེ་རྒན་དེ་བཟང༌། སང་གི་ལས་དོན་དེ་ཚགས་སུ་ཚུད། ཅེས་པ་ལྟ་བུ། ཀུན་མཁྱེན་སི་ཏུ་མཆོག་གིས། 15དེས་ན་དབྱེ་བ་འདི་སྤྱི་དངོས་པོའི་དོན་གཙོ་བའི་སྒོ་ནས་ཕྱེས་པས་དུས་གསུམ་ག་ལ་ཡོད་དེ། འདས་པ་ལ་དམིགས་ནས་བརྗོད་པ། སྔོན་གྱི་ཚེ་འཕགས་པའི་ཡུལ་དེ་ན། ཞེས་པ་ལྟ་བུ་དང༌། ད་ལྟར་ལ། རྡོ་བ་དེ་ཁྱོད་ཀྱིས་འདེགས་ནུས་སམ། ལྟ་བུ་དང༌། འབྱུང་འགྱུར་ལ། འཚང་རྒྱ་བར་འགྱུར་བ་དེ། ཞེས་པ་ལྟ་བུ་ཚིག་གྲོགས་ཀྱི་དོན་ལས་རིག་པར་བྱ་ཞིང༌། ཞེས་གསུངས་པ་བཞིན་ནོ། །
    སྐབས་འདིའི་ཐ་སྙད་ཅེས་པ་སྒྲ་བློ་གཉིས་ལས་སྒྲའི་ཐ་སྙད་དུ་འཇོག་རྒྱུ་ལས་མ་འདས་མོད། ཀུན་མཁྱེན་སི་ཏུ་མཆོག་16གིས་ཐ་སྙད་ལ་དེ་འདྲའི་དབྱེ་བ་མི་རུང་བར་གསུངས་མོད། ཞིབ་ཏུ་དཔྱད་ན་དེ་ཉིད་རུང་བ་མ་ཟད་གཞུང་ཆེན་གྱི་དགོངས་པའང་ཡིན་པས་རང་དགར་དོར་མི་རུང་སྟེ། མཁས་པའི་དབང་པོ་ཚེ་ཏན་ཞབས་དྲུང་མཆོག་གིས། 17དབུ་ཕར་གྱི་གཞུང་མར་ཁུ་ལྟ་བུ་རྣམས་ཀྱི་གསུང་ཚུལ་ཏེ་འདི་ལྟར། ཤིང་རྟ་ལ་ཤིང་རྟ་ཞེས་བརྗོད་པ་དེ་མིང་དང༌། མིང་དང་དོན་བློ་ཡི་ངོ་ན་འབྲེལ་བ་དེ་བརྡ་དང༌། མིང་དོན་འབྲེལ་བ་ལ་བརྟེན་ནས་འདི་ཤིང་རྟའོ་སྙམ་པའི་བློ་དེ་ཐ་སྙད་ཡིན། ཞེས་གསུངས་པ་ཇི་བཞིན་ཡིན། དེས་ན་ཐ་སྙད་ལའང་སྒྲ་བློའི་ཐ་སྙད་ཀྱི་དབྱེ་བ་ཡོད་པ་ལས། ད་ལྟར་བཤད་བཞིན་པའི་ཐ་སྙད་དེ་ནི་སྒྲའི་ཐ་སྙད་ཙམ་དུ་བཞག་ཡོད་པ་དང༌། གཞན་ཐ་སྙད་ཀྱི་དབྱེ་བ་གསུམ་དང༌། དངོས་པོའི་དབང་དུ་བཏང་བའི་དབྱེ་བ་བཞི་བཤད་པ་ལ། ཀུན་མཁྱེན་སི་ཏུས་བཀག་པ་དོན་དུ་གནས་པར་བརྟེན། འདིར་བསྐྱར་བཤད་མི་དགོས་པར་གཞུང་དེ་ཉིད་དུ་ཞིབ་གཟིགས་གནང་བར་འཚལ། གོང་ནས་བཤད་པའི་ཕྲད་དེ་དག་ནི་ལུང་སྟོན་པ་རྩ་བ་སུམ་ཅུ་པའི་གཞུང་ནས་བཤད་པའི་ཕྲད་ཡིན་པས། དེ་དག་ནི་ཁྱད་ཆོས་བཞི་ལྡན་གྱི་ཕྲད་འབའ་ཞིག་ཡིན། འོན་ཀྱང་འདིའི་གཤམ་ནས་འབྱུང་བའི་ཕྲད་རྣམས་ནི། རྩ་བ་སུམ་ཅུ་པའི་གཞུང་ནས་དངོས་སུ་མ་བཤད་པའི་ཕྲད་ཀྱི་རིགས་ཡིན་པས། གོང་འོག་གཉིས་ཀྱི་ཕྲད་ཀྱི་ཁྱད་པར་ཐ་དད་རེ་ཡོད་པ་མཁྱེན་གལ་ཆེའོ། །
    བཅོ་ལྔ་པ། ཉིད་སྒྲ་བཤད་པ་ནི། རྩ་བ་ལས།
    གཉིས་པའི་བཞི་པ་ཨིས་བརྒྱན་པ། །གསུམ་པའི་གསུམ་སྦྱར་མ་འབྲེལ་དང༌། །
    གཞན་ལྡན་རྣམ་གཅོད་དངོས་རྐྱེན་དང༌། །ཕྱི་ཚིག་ཐ་དད་མིན་པ་འོ། །
    ཞེས་གསུངས་པའི་དོན་ནི། གསལ་བྱེད་སྡེ་པ་གཉིས་པའི་ཡི་གེ་བཞི་པ་ཉ་ལ། དབྱངས་ཡིག་དང་པོ་ཨིས་བརྒྱན་པ་དེ་ལ་སླར་ཡང༌། གསལ་བྱེད་སྡེ་པ་གསུམ་པའི་ཡི་གེ་གསུམ་པ་ད་ཡིག་སྦྱར་བས། ཉིད་ཅེས་གྲུབ་པ་དེ་ནི་མ་འབྲེལ་བ་དང༌། གཞན་ལྡན་རྣམ་གཅོད་དང༌། དངོས་པོའི་རྐྱེན་དང༌། ཕྱི་ཚིག་ཐ་དད་མིན་པ་བཅས་སྟོན་པའི་ཕྱིར་དུ་འཇུག་ཅེས་གསུངས། དེས་ན༑ མ་འབྲེལ་བ་ཞེས་པ་ནི་ངེས་བཟུང་གི་ཉིད་སྒྲ་ཡིན་པར་སྣང་སྟེ། དེ་ཉིད་དོན་གཞན་དང་མ་འབྲེལ་བ་མཚོན་པར་བྱེད་པ་སྟེ། དཔེར་ན། དཀར་པོ་ཉིད་མཛེས། མི་རིང་པོ་ཉིད་མིག་གིས་མཐོང༌། ཞེས་པ་ལྟ་བུའི་སྐབས་སུ་ཉིད་སྒྲ་སྦྱར་ཡུལ་དུ་གྱུར་པའི་དོན་དེ་ཉིད་གཞན་དང་མ་འབྲེལ་བར་ངོས་འཛིན་པར་བྱེད་པས་དེ་ལྟར་བཞག་པར་སྣང༌། གཞན་ལྡན་རྣམ་གཅོད་ནི། ཆོས་གང་ཡང་རུང་བ་ཞིག་གཞི་དེ་ལས་གཞན་པ་ལྡན་པ་རྣམ་པར་བཅད་དེ་ཆོས་དེ་ནི་གཞི་དེར་ལྡན་པ་སྟོན་པར་བྱེད་པ་ཞིག་ལ་གོ་དགོས་ཏེ། དཔེར་ན༑ གཟུགས་ཉིད་མིག་ཤེས་ཀྱིས་གཟུང་བྱ་ཡིན། ཡི་གེ་ཉིད་བསླབ་བྱ་ཡིན། ལྟ་བུའི་ཉིད་སྒྲ་ནི་གཞན་ལྡན་རྣམ་གཅོད་གྱི་ཉིད་སྒྲ་ཡིན། དངོས་རྐྱེན་ཞེས་པ་ནི་དངོས་པོའི་རྐྱེན་ཞེས་པའི་དོན་ལ་གོ་དགོས་ཏེ། དཔེར་ན། སྲ་བའི་དོན་སྟོན་པ་ལ། སྲ་བ་ཉིད་ཅེས་པ་དང༌། སྲེག་པ་ཉིད་སོགས་ནི་དངོས་པོའི་རྐྱེན་ནམ་དོན་ཉིད་མཚོན་པའི་ཆ་ནས་དངོས་རྐྱེན་ཞེས་གསུངས། ཕྱི་ཚིག་ཐ་དད་མིན་པ་ནི། དཔེར་ན། ནམ་མཁའ་ཉིད་སྔོན་པོ་ཞེས་པ་ཡིན་ཏེ། ཚིག་སྔ་མ་ནམ་མཁའ་ཡིན་ལ། ཚིག་ཕྱི་མ་སྔོན་པོ་དེ་ཉིད་ནམ་མཁའ་དང་ཐ་དད་མིན་པས། དེ་ཉིད་མཚམས་སྦྱོར་བར་བྱེད་པར་འཇུག་པས་ཕྱི་ཚིག་ཐ་དད་མིན་པ་བཅས་ལ་འཇུག་པར་གསུངས་སོ། །
    སྨྲ་སྒོ་ལས། ཉིད་ནི་དེ་བཞིན་ཅུང་ཟད་དུ། །ཕྱི་ཚིག་ཐ་དད་མིན་པ་དང༌། །དངོས་པོའི་རྐྱེན་དུ་འགྱུར་བའོ། །ཞེས་གསུངས་པ་ལས་ཁོ་ནའི་སྒྲ་དང་མཚུངས་པར་དོན་དྲུག་ལ་འཇུག་པར་བསྟན་པ་དང༌། ཁོ་ནའི་སྒྲ་དང་མི་མཚུངས་པར་དམིགས་བསལ་གྱི་ཕྱི་ཚིག་ཐ་དད་མིན་པ་དང༌། དངོས་པོའི་རྐྱེན་གཉིས་ལའང་འཇུག་པར་གསུངས། སྐབས་འདིར་ཆོས་རྗེ་མཆོག་གིས་མ་འབྲེལ་བ་སྟེ་ངེས་བཟུང་དང༌། གཞན་ལྡན་རྣམ་གཅོད་དང༌། དངོས་པོའི་རྐྱེན་དང༌། ཕྱི་ཚིག་ཐ་དད་མིན་པ་བཅས་དོན་བཞིར་བསྟན། སྐབས་འདིར་མཁས་པའི་དབང་པོ་དམུ་དགེ་བསམ་གཏན་མཆོག་གིས། 18ཉིད་སྒྲ་ནི། དེ་ཉིད་རྟོགས་པའི་བློ་ཞེས་པ་ནི། དེ་ཁོ་ན་ཉིད་ཅེས་པ་ཚིག་བསྡུས་པ་ཡིན་ལ། བུམ་པ་འདི་ཉིད་གསེར་གྱི་རང་བཞིན་ནོ་ལྟ་བུའི་ཉིད་ནི། འདི་ནི་ཞེས་པའི་ངེས་བཟུང་གི་སྒྲ་དང་མཚུངས། བཤད་སྲོལ་དེ་ཉིད་ནི་འཐད་པར་ངེས་སོ་ཞེས་པའི་དེ་ཉིད། དེ་ནི་ཞེས་པ་དང་དོན་མཚུངས། དངོས་པོ་ཉིད་མི་རྟག་པ་ཡིན་ནོ། །ཞེས་པའི་ཉིད་ནི་དངོས་པོ་ཁོ་ན་ཞེས་པའི་ཁོ་ན་དང་དོན་འདྲ། སྔོན་པོ་ཉིད་ཅེས་པའི་ཉིད་ནི། ནི་སྒྲ་དང་དོན་འདྲ། སྲ་བ་ཉིད་བརྟན་པའོ་ལྟ་བུའི་ཉིད་ནི་ཁོ་ན་དང་དོན་འདྲ་ལ། སྲ་བ་ཉིད་སའི་མཚན་ཉིད་དོ།། ཞེས་པ་ལྟ་བུའི་ཉིད་ནི། ནི་སྒྲ་དང་དོན་འདྲའོ། །དངོས་པོ་མི་རྟག་པ་ཉིད་ཡིན་ནོ། །ཞེས་པ་ཡང་མི་རྟག་པ་ཁོ་ན་ཡིན་ཞེས་པའི་དོན་ནོ། །ཞེས་གསུངས་འདི་ཡང་གལ་ཆེ་ལ། ཞིབ་ཏུ་དཔྱད་ན་གོ་རྒྱུ་དམིགས་བསལ་ཡོད་པ་ཞིག་དང༌། ལྷག་པར་སྐབས་རེ་ཟུང་དེ་ཉིད་ཅེས་པའི་དོན་ནི་ཉིད་ཅེས་པ་ཁོ་ནར་བཤད་པའང་སྣང་བས་ཞིབ་ཏུ་དཔྱད་དགོས་སོ། །
    བཅུ་དྲུག་པ། དེ་ཉིད་ཅེས་པའི་སྒྲ་ནི། རྩ་བ་ལས།
    ལྔ་(སྔ་)གཉིས་ཁོ་ན་བདེན་བཅས་འཇུག །
    སྔ་གཉིས་ཁོ་ན་སྟེ། བཅུ་བཞི་པ་དེ་སྒྲ་དང་བཅོ་ལྔ་པ་ཉིད་སྒྲ་གཉིས་ཡིན་ཞིང༌། དེ་གཉིས་གཅིག་ཏུ་སྡོམ་པའི་དེ་ཉིད་ཅེས་པའི་སྒྲ་ནི། ཁོ་ནའི་དོན་དང༌། བདེན་པའི་དོན་སྟོན་བྱེད་དུ་འཇུག་སྟེ། དཔེར་ན། དངོས་པོ་དེ་ཉིད་བཟང༌། དེ་ཉིད་ཀྱི་རྒྱུ་ཆ་ལེགས། ཞེས་པ་ལྟ་བུའི་སྐབས་སུ་ཁོ་ནའི་དོན་དུ་འཇུག་པ་དང༌། ཁོང་གི་ཚིག་དེ་ཉིད་བདེན། དེ་ཉིད་དེ་ལྟར་གནས། ཞེས་པ་ལྟ་བུའི་དེ་ཉིད་ནི་བདེན་པའི་དོན་དུ་འཇུག་པ་དང༌། གོང་ནས་མཁས་པའི་དབང་པོ་དམུ་དགེ་བསམ་གཏན་མཆོག་གི་གསུང་འདིར་འདྲེན་དུ་རུང་བ་ཉིད་ཡིན་པ་དེ་དག་ཀྱང་ཤེས་པར་བྱའོ། །
    བཅུ་བདུན་པ། གལ་ཏེ་ན་ཞེས་པའི་སྒྲ་བཤད་པ་ནི། རྩ་བ་ལས།
    དང་པོའི་གསུམ་པ་བདུན་པའི་གཉིས། །སྦྱར་བ་སྤྱི་འཇུག་གསུམ་པ་ཡི། །
    དང་པོ་ཨེས་བརྒྱན་བཞི་རྗེས་ལྡན། །དམིགས་འཛིན་དེ་གཉིས་ཆ་ལྡན་ཏེ། །
    ཁ་ཅིག་ལྔ་(སྔ་)ཕྱིས་ཟིལ་གནོན་སྦྱར། །
    ཞེས་གསུངས་པའི་དོན་ནི། གསལ་བྱེད་སྡེ་པ་རྣམས་ལ་སྡེ་པ་དང་པོའི་ཡི་གེ་གསུམ་པ་ག་དང༌། སྡེ་པ་བདུན་པའི་ཡི་གེ་གཉིས་པ་གཉིས་སྦྱར་བས་གལ་ཞེས་གྲུབ་པ་དང༌། སྡེ་པ་གསུམ་པའི་ཡི་གེ་དང་པོ་ཏ་ཡིག་ལ་དབྱངས་ཨེ་ཡིག་གིས་བརྒྱན་པ་ཏེ་དང༌། རྗེས་འཇུག་བཞི་པ་ན་ཡིག་དང་བཅས་པས། གལ་ཏེ་ན་ཞེས་གྲུབ་པ་དེ་ནི། ཕྱོགས་གཉིས་ཀའི་ཆ་དང་ལྡན་པ་དང༌། ཡང་ན་ཕྱོགས་གཅིག་དམིགས་འཛིན་པ་དང༌། ཕྱོགས་སྔ་མ་ཟིལ་གྱིས་གནོན་པ་དང༌། ཡང་ན་ཕྱི་མ་ཟིལ་གྱིས་གནོན་པ་ཅི་རིགས་སུ་འཇུག་པ་དང༌། དེའི་ཚུལ་ཁོ་བོས་བྲིས་པའི་སྨྲ་སྒོའི་འགྲེལ་པ་བློ་གསལ་རིག་པའི་རོལ་རྩེད་19དུ་ཅུང་ཞིབ་ཚགས་ཀྱིས་འགྲེལ་ཡོད་པས་དེར་གཟིགས་པར་འཚལ་ལོ། །
ཟུར་མཆན།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་སྐྲུན་བྱས་པའི་ཡི་གེ་སྤྱི་རྣམ་བློ་གསལ་འཇུག་ངོགས་ཞེས་པའི་ཤོག་ངོས་༥༣ ན་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༦༤ ན་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་དཔར་མའི་ཤོག་གྲངས་༤༦ ན་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༦༦ དང་༡༦༧ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༩༨ དང་༩༩ ངོས་སུ་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༥༠ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༡༡ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༥༡ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་སྐྲུན་བྱས་པའི་ཡི་གེ་སྤྱི་རྣམ་བློ་གསལ་འཇུག་ངོགས་ཞེས་པའི་ཤོག་ངོས་༥༥ དང་༥༦ ན་གསལ།
པྲ་ཏིའི་སུམ་རྟགས་འགྲེལ་བ་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༥༡ ན་གསལ།   
ཀུན་མཁྱེན་སི་ཏུས། པ་བ་ཅན་ནི་བདག་པོའམ། །ཞེས་རང་ཉིད་ཀྱི་སུམ་འགྲེལ་གྱི་ཤོག་གྲངས་༡༡༥ ན་གསལ། པྲ་ཏིའི་སུམ་ཅུ་པའི་འགྲེལ་བར་ཡང་དེ་བཞིན་ཤོག་ངོས་༥༢ གསལ། འོན་ཀྱང་སྨྲ་སྒོའི་རྩ་བ་གུས་པའི་ངོས་སུ་མཇལ་བ་ནི། ཝརྞའི་དཔར་མ་དང༌། བསྟན་འགྱུར་མཆན་བསྡུར་མ་བཅས་ལས་གོང་བཞིན་གསལ་བས་དཔྱད་ན་གོང་འཁོད་བཞིན་བདེ་བར་སྣང༌།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༡༧ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་སྐྲུན་བྱས་པའི་ཡི་གེ་སྤྱི་རྣམ་བློ་གསལ་འཇུག་ངོགས་ཞེས་པའི་ཤོག་ངོས་༥༩ ན་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༠༨ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༠༤ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༡༠༩ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༡༧ ན་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་པར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༧༦ ངོས་སུ་གསལ།
བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད་པོད་དང་པོ། ས་རཱ་བོད་ཀྱི་མཐོ་སློབ་ཀྱིས་༢༠༠༨ ལོར་དཔར་བའི་ཤོག་ངོས་༣༨༢ ནས་༣༩༣ བར་གསལ།

སྐབས་འདིར་སྔོན་འཇུག་མེད་པའི་ལས་ཚིག་དུས་གསུམ་ལ་འཇུག་པ་རྣམས་ཀྱི་དཔེ་མཚོན་ཙམ།
    གཉིས་པ། སྔ་མ་གང་ལྟར་གྱུར་པའི་ཚུལ་ཞར་བྱུང་གི་ཚུལ་དུ་བཤད་པ་ལ། སློབ་དཔོན་ཐོན་མིས། སྔ་མ་སྔོན་འཇུག་ལྔ་བཞིན་སྦྱར། །ཞེས་གསུངས་པའི་དོན་ནི། སྔ་མ་ཞེས་པ་ནི་སྔར་བཤད་ཟིན་པ་བདག་གཞན་དུས་གསུམ་གྱི་རྣམ་གཞག་སྟེ་ལས་ཚིག་འཆད་པའི་སྐབས་དེ་ཉིད་ཡིན་ཞིང༌། སྐབས་འདིར་རྗེས་འཇུག་ཞུགས་ནས་མིང་དོན་དུ་གྲུབ་ཟིན་པ་མ་ཟད། ལས་ཚིག་ཏུ་གྲུབ་པ་རྣམས་ལ་ནི། དེས་དངོས་པོ་བདག་གཞན་དང༌། དུས་གསུམ་གྱི་ཚུལ་ཇི་ལྟར་སྟོན་ཞེ་ན། ལས་ཚིག་དེའི་སྔོན་དུ་ཞུགས་པའི་སྔོན་འཇུག་གི་ནུས་པ་བཞིན་འཇུག་པར་འགྱུར་བས། རྗེས་འཇུག་དང་བཅས་མིང་དོན་དུ་གྲུབ་པ་དེར་བསྟུན་ནས་སྦྱོར་རྒྱུ་ལས་མ་འདས། 
     རྗེས་འཇུག་རྣམས་ཀྱིས་དུས་གསུམ་རང་དབང་དུ་བསྟན་པ་ཡོད་ཀྱང༌། དེ་དག་སྔོན་འཇུག་གིས་བསྟན་པ་དང་བསྡུར་ན་ཤིན་ཏུ་ཉུང་བ་དང༌། ལྷག་པར་རྗེས་འཇུག་ནི་མིང་དུ་འགྲུབ་ཆེད་གཏན་ལ་ཕབ་པའི་ཡི་གེ་ཞིག་ཡིན་ཞིང༌། སྔོན་འཇུག་ནི་དེ་ལས་ལྡོག་སྟེ་ལས་ཚིག་རྣམས་བདག་གཞན་དུས་གསུམ་དུ་བསྒྲུབ་པར་བྱ་ཆེད་གཏན་ལ་ཕབ་ཡོད་པས། དེ་གཉིས་བར་གྱི་ས་མཚམས་གསལ་བ་དང༌། འོན་ཀྱང་འདིའི་སྐབས་སུ་ཀུན་མཁྱེན་སི་ཏུ་མཆོག་གིས་ཁ་ཅིག་གསུམ་1བཀག་པ་ནི་དོན་ལ་གནས་པས་དེར་ཞིབ་ཏུ་དཔྱད་ན་འདིའི་སྐབས་ཀྱི་གནས་ཚུལ་རྣམས་ཇེ་གསལ་དུ་འགྱུར་བར་ཕན། སྐབས་འདིར་དབྱངས་ཅན་གྲུབ་པའི་རྡོ་རྗེ་ཡིས། 2འོན་ཀྱང་བྱེད་པོ་གཞན་དངོས་དང༌། །འབྲེལ་བའི་འདས་ལ་འའི་སྔོན་འཇུག །མེད་པར་ངེས་ཤིང༌། ཞེས་གསུངས་པ་ནི་ཤིན་ཏུ་ཐལ་ཆེ་བར་སྣང་སྟེ། སྔོན་འཇུག་འ་ཡིག་འདས་པར་འཇུག་མཁན་ཤིན་ཏུ་མང༌། འོན་ཀྱང་ཁོང་ཉིད་ཀུན་མཁྱེན་སི་ཏུ་མཆོག་གིས། རྗེས་འཇུག་བཤད་པའི་སྐབས་འདིར་འ་3ཡིག་འདས་པ་ལ་མི་འཇུག་པའི་ཁྱད་པར་ཙམ་ནི་གསལ་བར་མཐོང་བ་ཞེས་པའི་གསུང་འདི་ཉིད་གོ་བ་ཕྱིན་ཅི་ལོག་ཏུ་ཕྱིན་པ་ཡིན་ནམ། ཡང་ན་དོན་གནད་ཅིག་ལ་འཁྲུལ་བར་སྣང༌། འདི་ལ་འཁྲུལ་ཡོད་ན་ནི། སྐབས་འདིར་ཀུན་མཁྱེན་སི་ཏུ་མཆོག་གིས་རྗེས་འཇུག་འ་ཡིག་གསུང་བཞིན་ཡོད་པ་ལས་སྔོན་འཇུག་གིས་འ་ཡིག་མིན་པས་འདི་གཉིས་འཁྲུལ་བར་མི་བྱ་བ་གལ་ཤིན་ཏུ་ཆེ། འོན་ཀྱང་དབྱངས་ཅན་གྲུབ་པའི་རྡོ་རྗེ་མཆོག་གི་གཞུང་སྔ་ཕྱི་ཀུན་ཏུ་འདི་དང་མཚུངས་པའི་འཁྲུལ་བའི་གནས་དང༌། དོགས་པ་ཡོད་པའི་གནས་མང་ཙམ་ཡོད་པས། བློ་ལྡན་རྣམས་ཀྱིས་གཟིགས་དུས་བརྟག་དཔྱད་དང་བཅས་གཟིགས་རྒྱུ་ནི་གལ་ཆེའོ། །
    སྐབས་འདིར་སྔོན་འཇུག་མེད་པའི་ལས་ཚིག་དུས་གསུམ་ལ་འཇུག་པ་རྣམས་ཀྱི་དཔེ་མཚོན་ཙམ་བཀོད་ན་འདི་ལྟར།
    ཟས་ཀྱིས་ངོམས་བྱ་ངོམས་བྱེད་ཀུན་ནས་ངོམས། །བློ་ཡིས་ལྕོགས་བྱ་ལྕོགས་བྱེད་ཀུན་ནས་ལྕོགས། །
    རྟ་སོགས་གླ་བྱ་གླ་བྱེད་ཁ་སང་གླས། །གཏམ་སོགས་གླེང་བྱ་གླང་བྱེད་གླེངས་ནས་གྲུབ། །
    རྐང་པས་གླེབ་བྱ་གླེབ་བྱེད་ཀུན་ནས་གླེབས། །ལྷན་པ་གླན་བྱ་གློན་བྱེད་གླན་ནས་གྲུབ། །
    དངོས་ཆས་ཉར་བྱ་ཉར་བྱེད་རབ་ཏུ་ཉརད། །མལ་དུ་ཉལ་བྱ་ཉལ་བྱེད་དེ་སྔོན་ཉལད། །
    ལག་པས་ཉུག་བྱ་ཉུག་བྱེད་རབ་ཏུ་ཉུགས། །རིན་གྱིས་ཉོ་བྱ་ཉོ་བྱེད་ཐམས་ཅད་ཉོས། །
    གཅིག་ཏུ་སྤུང་བྱ་སྤུང་བྱེད་ཐམས་ཅད་སྤུངས། །ཉོན་མོང་སྤང་བྱ་སྤོང་བྱེད་ཡོངས་སུ་སྤངས། །
    གོང་དུ་སྤར་བྱ་སྤོར་བྱེད་ཡོངས་སུ་སྤརད། །གཞན་དུ་སྤྱུག་བྱ་སྤྱུག་བྱེད་ཐམས་ཅད་སྤྱུགས། །
    ལོངས་སུ་སྤྱད་བྱ་སྤྱོད་བྱེད་རབ་ཏུ་སྤྱད། །རྒྱན་གྱིས་སྤྲས་བྱ་སྤྲས་བྱེད་ཡོངས་སུ་སྤྲས། །
    ཕྲིན་སོགས་སྤྲིང་བྱ་སྤྲིང་བྱེད་ཡོངས་སུ་སྤྲིངས། །ཐལ་བ་སྤྲུག་བྱ་སྤྲུག་བྱེད་ཡོངས་སུ་སྤྲུགས། །
    འོད་སོགས་སྤྲོ་བྱ་སྤྲོ་བྱེད་ཡོངས་སུ་སྤྲོས། །དངུལ་སོགས་སྤྲད་བྱ་སྤྲོད་བྱེད་ཁ་སང་སྤྲད། །
    རི་མོ་ཕྱི་བྱ་ཕྱི་བྱེད་ཡོངས་སུ་ཕྱིས། །རྣ་བ་བླག་བྱ་བླག་བྱེད་རབ་ཏུ་བླགས། །
    སྲོག་སོགས་བླུ་བྱ་བླུ་བྱེད་དེ་སྔོན་བླུས། །ཇ་སོགས་བླུག་བྱ་བླུག་བྱེད་ཡོངས་སུ་བླུགས། །
    ཁྱི་ཡིས་རྦད་བྱ་རྦོད་བྱེད་ཁ་སང་རྦད། །དྲི་མས་སྦག་བྱ་སྦག་བྱེད་ཡོངས་སུ་སྦགས། །
    ཏིང་ཕོར་སྦུབ་བྱ་སྦུབ་བྱེད་ཡོངས་སུ་སྦུབས། །ལྐོག་ཏུ་སྦ་བྱ་སྦེད་བྱེད་ཡོངས་སུ་སྦས། །
    ཆུ་ཡིས་སྦང་བྱ་སྦོང་བྱེད་ཡོངས་སུ་སྦངས། །མེ་སོགས་སྦར་བྱ་སྦོར་བྱེད་ཡོངས་སུ་སྦརད། །
    ཟས་སོགས་སྦྱིན་བྱ་སྦྱིན་བྱེད་ཡོངས་སུ་བྱིན། །སྐད་སོགས་སྦྱང་བྱ་སྦྱོང་བྱེད་ཡོངས་སུ་སྦྱངས། །
    ཐལ་མོ་སྦྱར་བྱ་སྦྱོར་བྱེད་ཡོངས་སུ་སྦྱརད། །ལྷན་དུ་སྦྲག་བྱ་སྦྲག་བྱེད་ཡོངས་སྦྲགས། །
    གྲོགས་སོགས་སྦྲན་བྱ་སྦྲོན་བྱེད་ཡོངས་སུ་སྦྲནད། །མཆེ་བས་རྨུག་བྱ་རྨུག་བྱེད་ཡོངས་སུ་རྨུགས། །
    སོ་ཡིས་རྨུར་བྱ་རྨུར་བྱེད་རབ་ཏུ་རྨུརད། །ཞིང་སོགས་རྨོ་བྱ་རྨོད་བྱེད་ཡོངས་སུ་རྨོས། །
    གཞན་ལ་སྨད་བྱ་སྨོད་བྱེད་རབ་ཏུ་སྨད། །གཏམ་སོགས་སྨྲ་བྱ་སྨྲ་བྱེད་དེའི་སྔོན་སྨྲས། །
    ཡར་ལ་ཞུ་བྱ་ཞུ་བྱེད་ཡོངས་སུ་ཞུས། །ལྐོག་ཏུ་ཡིབ་བྱ་ཡིབ་བྱེད་ཡོངས་སུ་ཡིབས། །
    མང་པོས་རུབ་བྱ་རུབ་བྱེད་ཡོངས་སུ་རུབས། །ལས་ལ་རེམ་བྱ་རེམ་བྱེད་རབ་ཏུ་རེམས། །
    གྱེན་དུ་ལང་བྱ་ལང་བྱེད་ཡོངས་སུ་ལངས། །གཏམ་སོགས་ལབ་བྱ་ལབ་བྱེད་ཡོངས་སུ་ལབས། །
    ལག་ཏུ་བླང་བྱ་ལེན་བྱེད་ཡོངས་སུ་བླངས། །དབྱངས་སོགས་གྱེར་བྱ་གྱེར་བྱེད་ཡོངས་སུ་གྱེརད། །
    གོས་སོགས་གྱོན་བྱ་གྱོན་བྱེད་ཡོངས་སུ་གྱོནད། །ཕྱིར་ལ་ནུར་བྱ་ནུར་བྱེད་རབ་ཏུ་ནུརད། །
    རླུང་ལ་སྤུར་བྱ་སྤུར་བྱེད་ཡོངས་སུ་སྤུརད། །ནོར་སོགས་སྤེལ་བྱ་སྤེལ་བྱེད་ཡོངས་སུ་སྤེལད། །
    སྒྱུ་མ་སྤྲུལ་བྱ་སྤྲུལ་བྱེད་ཡོངས་སུ་སྤྲུལད། །ཕན་ཚུན་སྦྲེལ་བྱ་སྦྲེལ་བྱེད་ཡོངས་སུ་སྦྲེལད། །
    གྲོས་སོགས་མོལ་བྱ་མོལ་བྱེད་ཡོངས་སུ་མོལད། །གཞན་ཡུལ་མྱུལ་བྱ་མྱུལ་བྱེད་ཡོངས་སུ་མྱུལད། །
    ལྡུམ་བུ་ཡུར་བྱ་ཡུར་བྱེད་ཡོངས་སུ་ཡུརད། །བདེ་བར་རོལ་བྱ་རོལ་བྱེད་ཡོངས་སུ་རོལད། །
    ལན་སོགས་ལྡོན་བྱ་ལྡོན་བྱེད་ཡོངས་སུ་ལྡོནད། །
    ཅེས་ལ་སོགས་ནི་སྔོན་འཇུག་མེད་པའི་རིགས་ཡིན་ལ། དེ་དག་ལས་མང་ཆེ་བ་ནི་ཡང་འཇུག་ཙམ་དང༌། དབྱངས་ཙམ་ལས་འགྱུར་བ་ཆེར་མེད་པའང་ཤེས་པར་བྱའོ། །
རྗེས་འཇུག་ཕོ་ཡིག་རྣམས་འདས་པ་ལ་འཇུག་པ་ནི། བཀས། བཀད། བཀབ། སོགས་དང༌། དེ་བཞིན་དངོས་པོ་གཞན་ལ་འཇུག་པ་ནི། བསྒྲུབ་བྱ། བསྒྲུབ་པར་བྱ། ཤིང་སོགས་གཅད་བྱ། གཅད་པར་བྱ། རྡོ་སོགས་དགས་བྱ། དགས་པར་བྱ་ཞེས་པ་དང༌། རྗེས་འཇུག་མོ་ཡིག་དངོས་པོ་བདག་ལ་འཇུག་པ་ནི། གཞུང་ཚིག་སོགས་སྐྱོར་པ་པོ། སྐྱོར་པར་བྱེད། ཡི་གེ་སོགས་སྐུར་བ་པོ། སྐུར་བར་བྱེད། ས་དོང་སོགས་རྐོ་བ་པོ། རྐོ་བར་བྱེད། སྨན་སོགས་བཀུ་བ་པོ། བཀུ་བར་བྱེད། ནོར་རྐུ་བ་པོ། རྐུ་བར་བྱེད། ཞེས་པ་དང༌། རྗེས་འཇུག་གི་མ་ནིང་དངོས་པོ་གཞན་ལ་འཇུག་པ་ནི།
    བཀླག་བྱའི་ཡི་གེ་བཀླག་པར་བྱ། །དཀྲོག་བྱའི་འོ་མ་དཀྲོག་པར་བྱ། །
    བསྐུལ་བྱའི་ཐུགས་རྗེ་བསྐུལ་བར་བྱ། །བསྐོན་བྱའི་ཞྭ་མོ་བསྐོན་པར་བྱ། །
    བསྐྱུང་བྱའི་སྐྱོན་ཆ་བསྐྱུང་བར་བྱ། །བསྐམ་བྱའི་གོས་སོགས་བསྐམ་པར་བྱ། །
    བསྐྱལ་བྱའི་མགྲོན་པོ་བསྐྱལ་བར་བྱ། །
    ཞེས་དང༌། དེ་དག་དངོས་པོ་བདག་ལ་འཇུག་པ་ནི། ཆུ་སོགས་ལ་རྐྱལ་བ་པོ། རྐྱལ་བྱེད། ནོར་སོགས་སྐུང་བ་པོ། སྐུང་བྱེད། རྐང་པ་སོགས་སྐུམ་པ་པོ། སྐུམ་བྱེད། གོས་སོགས་སྐོན་པ་པོ། སྐོན་བྱེད། ཡི་གེ་སོགས་ཀློག་པ་པོ། ཀློག་བྱེད། ལ་སོགས་པས་ཤེས་པར་བྱ། དེ་དག་ནི་རྗེས་འཇུག་ཁོ་ནའི་ནུས་པས་མིན་ལ། སྔོན་འཇུག་དང་བཅས་པའམ་ཡང་ན་སྔོན་འཇུག་ལ་གཞོགས་འདེགས་ལྟ་བུས་གྲུབ་པའང་ཡོད། དེ་ལྟར་སྔ་མ་གང་ལྟར་གྱུར་པའི་ཚུལ་ཅུང་ཟད་ཅིག་ཞར་བྱུང་གི་ཚུལ་དུ་བཤད་པ་རེ་ཞིག་གྲུབ་པར་བྱས་པའོ། །
གཉིས་པ། ཞར་བྱུང་བརྩེགས་འདོགས་སོགས་ཀྱི་ཡི་གེ་བཤད་པ་ནི། རྩ་བ་ལས།
    གདགས་དང་བརྗོད་པའི་ཁྱད་པར་ནི། །ཀ་ག་པ་བ་ཟ་ས་གཉིས། །
    ལ་ཡི་ཡི་གེ་བཏགས་པ་དང༌། །ཀ་ཁ་ང་ཇ་ཏ་ད་ན། །
    སྟེང་དུ་ར་ཡིས་བརྒྱན་པ་དང༌། །དེ་བཞིན་ས་ཡིས་བརྒྱན་པ་དང༌། །
    ཞེས་གསུངས་པའི་དོན་ནི། ཡི་གེ་རྣམས་ལ་གདགས་པའམ་མགོ་འདོགས་མི་འདྲ་བ་དང༌། དེར་བརྗོད་པ་མི་འདྲ་བའི་ཁྱད་པར་མཆིས་པ་ནི༑ ཀ་ག་པ་བ་ཟ་ས་རྣམས་ལ། འོག་ཏུ་ལ་ཡིག་བཏགས་པས། ཀླ་གླ་བླ་ཟླ་སླ་བཅས་སུ་གྲུབ། འོན་ཀྱང་སྐབས་འདིར་གཞུང་གི་ཚིག་ཟིན་ལྟར་ན། ཀ་ག་པ་བ་ཟ་ས་སྟེ་དྲུག་པོར་ལ་བཏགས་འཇུག་པ་ལྟ་བུར་སྣང་ཡང༌། ཕལ་ཆེར་ཡི་གེ་ཉམས་པ་མིན་ནམ་སྙམ། དེའི་རྒྱུ་མཚན་ནི། པ་ལ་འདོགས་ཅན་ལ་ཡིག་མི་ཐོབ་པ་དང༌། གཞུང་ཚིག་ནི་ཀ་ག་པ་བ་ཟ་ས་གཉིས། །ཞེས་པའི་གཉིས་ཞེས་པར་དོན་ཡང་མ་མཆིས་པས་གཞུང་ཚིག་ཉམས་པ་ར་འཕྲོད་ནུས། དེས་ན་ཀ་ག་བ་དང་ཟ་ས་གཉིས། །ཞེས་པ་ལྟ་བུར་སྣང་བས་དཔྱད་པར་བྱ། དེ་བཞིན་ཀ་ཁ་ང་ཇ་ཏ་ད་ན་རྣམས་ཀྱི་སྟེང་དུ་ར་ཡིག་གིས་བརྒྱན་པས། རྐ་རྔ་རྗ་རྟ་རྡ་རྣ་བཅས་དང༌། སྐབས་འདི་ལས་ཀྱང་ཁ་ལ་ར་མགོ་མི་ཐོབ་པས། འདིར་ཡང་བྲིས་ནོར་ཐེབས་པར་སྣང་སྟེ། ཀ་ག་ང་ཇ་ཏ་ད་ན། །ཞེས་པ་མིན་ནམ་སྙམ། དེ་ལྟར་ཡིན་པའི་དབང་དུ་བཏང་ན། རྒ་ཞེས་བདུན་དུ་གྲུབ། དེ་དག་ལ་ས་ཡིས་བརྒྱན་པས། སྐ་སྒ་སྔ་སྟ་སྡ་སྣ་དྲུག་ཏུ་འགྱུར་བ་ལས་བདུན་དུ་མི་འགྱུར་ཏེ། ཇ་ལ་ས་མགོ་མི་ཐོབ། དེས་ན་གོང་གི་གཞུང་ཚིག་དེ་དག་ལ་སླར་ཡང་དཔྱད་དགོས་པར་སྣང༌། དེ་ནི་ཕལ་ཆེར་ཉ་ཡིན་པར་མངོན། གང་ཞེ་ན། གསལ་བྱེད་ཡི་གེ་རྣམས་གོ་རིམ་ཇི་བཞིན་གནས་པ་ལས་ཤེས་ཏེ། ང་ཡི་རྗེས་དང་ཏ་ཡི་གོང་དུ་ས་མགོ་ཅན་ཐོབ་ས་ནི་ཉ་ལས་མེད་པས་ཤེས་ནུས་སོ། །
    ཀ་ཁ་ང་ཅ་ཇ་ཏ་ད། །སྟེང་དུ་ལ་ཡིས་བརྒྱན་པ་ནི། །
    དོན་ལ་ཐ་དད་ཡོད་པའི་ཕྱིར། །མ་བུ་ཐ་དད་གནས་པ་ཡིན། །
    ཞེས་གསུངས་པའི་དོན་ནི། ཀ་ཁ་ང་ཅ་ཇ་ཏ་ད་རྣམས་ཀྱི་སྟེང་དུ་ལ་ཡིག་གིས་བརྒྱན་པ་ནི། ལྐ་ལྔ་ལྕ་ལྗ་ལྟ་ལྡ་བཅས་སུ་གྲུབ་པ་དང༌། དེའི་ནང་དུའང་ཁ་ལ་ལ་མགོ་མི་ཐོབ་པས། གཞུང་ཚིག་གོང་བཞིན་བཅོས་དགོས་པར་སྣང༌། ཀ་ག་ང་ཅ་ཇ་ཏ་ད། །ཞེས་སུ་བཅོས་ན། བདུན་པོར་ལ་མགོ་ཐོབ་པར་འགྱུར་བས་དཔྱད་པར་འཚལ། དེ་དག་རྣམས་ནི་འདོགས་དང་མགོས་བརྒྱན་པ་དང་མ་བརྒྱན་པ་གཉིས་ཀྱི་དོན་ནི་ཐ་དད་དུ་ཡོད་དེ། མ་བུ་ཐ་དད་དུ་གནས་པ་ཡིན་ཞེས་པའི་དོན་ནི། མགོ་འདོགས་ཀྱིས་མ་བརྒྱན་པ་རྣམས་ནི་མ་ཞེས་གསུངས། དེའི་དོན་ནི་ཕ་མའི་ཡི་གེ་རྣམས་གཅིག་ཏུ་བསྡུས་ནས་མ་ཞེས་གསུངས་པ་དང༌། མགོ་འདོགས་ཀྱིས་བསྒྱུར་བ་རྣམས་ནི་བུའི་ཡི་གེར་བཞག རྒྱུ་མཚན་དེ་ཡིས་ཐ་དད་དུ་བསྟན་ཏོ། །
    མ་ཡི་ཡི་གེ་ཆུང་བ་སྟེ། །བུ་ཡི་ཡི་གེ་ཆེ་བ་ཡིན། །
    བརྗོད་པ་ཐ་དད་ཤེས་པར་བྱ། །
    ཞེས་གསུངས་པའི་དོན་ནི། སྔར་བཤད་པ་དེ་ཉིད་དེ། མ་ཡི་ཡི་གེ་ཆུང་བ་ཞེས་པ་ནི་མགོ་འདོགས་སོགས་ཀྱིས་མ་བརྒྱན་པའི་གསལ་བྱེད་སུམ་ཅུར་དགོངས་ཡོད་པས་ཆུང་བ་ཞེས་གསུངས། སྤྱིར་མ་ཡི་ཡི་གེ་ནི་ཨ་དང༌། གསལ་བྱེད་ལྷག་མ་ཉེར་དགུ་ལ་ཕའི་ཡི་གེ་ཞེས་སུ་བརྗོད་དེ། རྗེ་བཙུན་བསོད་ནམས་རྩེ་མོས། 4ཨ་ཉིད་མ་ཡི་ཡི་གེར་བརྗོད། །ལྷག་མ་རྣམས་ནི་ཕ་ཡིན་ནོ། །ཞེས་གསུངས། དེ་ཉིད་ལས། ཕ་མ་སུམ་ཅུ་ཐམ་པ་འོ། །ཞེས་དང༌། ཕ་མ་གཉིས་ལ་འབྱུང་བར་བརྗོད། །ཅེས་སོགས་ལས་གསལ་བྱེད་རྣམས་ལ་ཕ་མའི་ཡི་གེ་ཞེས་གཅིག་ཏུ་ངོས་འཛིན་པ་དེ་ལ་མའི་ཡི་གེ་ཞེས་སྐབས་འདིར་ངོས་འཛིན་མཛད་པར་ཟད། དེས་ན་མ་ཡིག་ཆུང་བ་དང༌། བུ་ཡིག་ནི་མགོ་འདོགས་སོགས་ཀྱིས་བརྒྱན་པ་རྣམས་ཡིན་ཞིང་དེ་དག་ཆེ་བ་ཡིན་པ་གདངས་ལས་ཤེས་པར་འགྱུར་ལ། དེ་གཉིས་ཀྱི་བརྗོད་པའང་ཐ་དད་དུ་ཤེས་དགོས་སོ། །
    ཀ་ཁ་ག་པ་ཕ་བ་མ། །དེ་ལྟར་ཡི་གེ་བདུན་པོ་དང༌། །
    ཀ་ཁ་ག་ཅ་ཙ་ཆ་ཚ། །ཞ་ར་ཤ་ས་བཅུ་གཅིག་དང༌། །
    ཀ་ཁ་ག་ཏ་ད་པ་ཕ། །བ་མ་ས་ཧ་བཅུ་གཅིག་ལ། །
    ཡ་སྟ་ར་སྟ་ཝ་སྟ་གསུམ། །གོ་རིམ་བཞིན་དུ་ཤེས་པར་བྱ། །
    ཞེས་གསུངས་པའི་དོན་ནི། ཀྱ་ཁྱ་གྱ་པྱ་ཕྱ་བྱ་མྱ་བཅས་ཡ་བཏགས་བཏགས་པའི་ཡི་གེ་བདུན་དང༌། ཀྲ་ཁྲ་གྲ་ཏྲ་དྲ་པྲ་ཕྲ་བྲ་མྲ་སྲ་ཧྲ་བཅས་ར་བཏགས་བཏགས་པ་བཅུ་གཅིག་དང༌། ཀྭ་ཁྭ་གྭ་ཅྭ་ཙྭ་ཆྭ་ཚྭ་ཞྭ་རྭ་ཤྭ་སྭ་བཅས་བཅུ་གཅིག་ལ་ཝ་བཏགས་ཀྱིས་བརྒྱན་པ་ཡིན། འོན་ཀྱང་སྐབས་འདིར་གོང་གི་ཚིགས་བཅད་དེ་དག་གི་གོང་འོག་བརྗེ་དགོས་པར་སྣང་སྟེ། ཀ་ཁ་ག་ཏ་ད་པ་ཕ། །བ་མ་ས་ཧ་བཅུ་གཅིག་དང༌། །ཞ་ར་ཤ་ས་བཅུ་གཅིག་ལ། །ཡ་སྟ་ར་སྟ་ཝ་སྟ་གསུམ། །གོ་རིམ་བཞིན་དུ་ཤེས་པར་བྱ། །ཞེས་པ་ལྟ་བུ་ཡིན་ནམ། ཡང༌། ཡ་སྟ་ཝ་སྟ་ར་སྟ་གསུམ། །ཞེས་པ་ལྟ་བུར་འགྱུར་བཅོས་གང་རུང་མ་བྱས་ན་འགྲེལ་དཀའ་བར་སྣང་བས་དཔྱད་པར་བྱ། སྐབས་འདིར་རྗེ་བཙུན་བསོད་ནམས་རྩེ་མོས། 5ཀ་ལ་ཡ་ར་ལ་གསུམ་གདགས། །ཁ་ལ་ཡ་ར་གཉིས་གདགས་ཤིང༌། །ག་ལ་ཡ་ར་ལ་གསུམ་མོ། །ཏ་དང་ང་(ད་)ལ་ར་གདགས་ཤིང༌། །པ་ཕ་གཉིས་ལ་ཡ་ར་འོ། །བ་ལ་ཡ་ར་ལ་གསུམ་སྟེ། །མ་ལ་ཡ་ར་ཟ་ལ་ལ། །ར་ལ་ཀ་ག་ང་ཅ་ཉ། །ཏ་ད་ན་པ་མ་ཙ་ཚ། །ལ་དང་དེ་ལྟར་བཅུ་བཞི་གདགས། །ལ་ལ་ཀ་ག་ང་ཅ་ཆ། །ཏ་ད་བ་པ་བ་ཧ་བཅུ་གདགས། །ས་ལ་ཀ་ག་ང་ཉ་ཏ། །ད་ན་པ་མ་མ་ཙ་ར། །ལ་སྟེ་དེ་ལྟར་བཅུ་གསུམ་གདགས། །ཧ་ལ་ར་ནི་གདགས་པ་འོ། །ཝ་ནི་ཀུན་ལ་གདགས་རུང་ཡང༌། །སྐབས་ཀྱི་བཅོ་ལྔ་དག་ལ་འཇུག །ཅེས་གསུངས་པ་ལྟར་ཤེས་པར་བྱའོ། །
    གུ་གུ་འགྲེང་བུ་ན་རོ་དང༌། །ཞབས་ཀྱུ་ཀུན་ལ་འབྱུང་བ་ཡིན། །
    ཞེས་གསུངས་པའི་དོན་ནི། གི་གུ་དང་འགྲེང་བུ། ན་རོ་དང་ཞབས་ཀྱུ་སྟེ་དབྱངས་བཞི་ནི་རྐྱང་པའི་ཡི་གེ་དང༌། འདོགས་ཅན། བརྩེགས་པ། དེ་དག་འཕུལ་ཅན་དང་འཕུལ་མེད་གང་ཡིན་ཡང་སྦྱར་རུང་བ་དང་འཇུག་རུང་ཡིན་པར་གསུངས་ཏེ། དབྱངས་ཡིག་ཡིན་ན་མིང་གཞི་ཀུན་ལ་སྦྱར་རུང་ཡིན་པས་ཁྱབ་པའི་ཕྱིར་རོ། །
    སྤྱིར་བོད་ཀྱི་ཡི་གེ་ནི་དབྱངས་གསལ་གཉིས་དང༌། གསལ་བྱེད་རྣམས་ལས་མིང་གཞི་ལ་རྐྱང་འདོགས་བརྩེགས་གསུམ་དང༌། འཕུལ་རྟེན་གཉིས་བཅས་སུ་འདུས་པ་དང༌། འཕུལ་རྟེན་གཉིས་ནི་ངོ་སྤྲོད་བྱས་དང་བྱེད་བཞིན་པ་ཡིན་པས་ཟུར་དུ་བཤད་དགོས་མ་མཆིས་ཀྱང༌། མིང་གཞིའི་རྐྱང་འདོགས་བརྩེགས་གསུམ་རྣམས་ཅུང་ཟད་བཤད་པ་ལས། སྐབས་འདིའི་རྐྱང་པ་ནི་འདོགས་དང་མགོ་གཉིས་མེད་པ་ལ་གོ་དགོས་པ་དང༌། འདོགས་ཡ་ར་ལ་ཝ་བཞི་དང༌། མགོ་ལ་ར་ལ་ས་གསུམ་དུ་ངེས། དེ་དག་ལས་ཡ་བཏགས་ཅན་བདུན་ཡོད་དེ། ཀྱ་ཁྱ་གྱ་པྱ་ཕྱ་བྱ་མྱ་རྣམས་ནི་ཡིན་ལ། ར་བཏགས་ཅན་བཅུ་གཅིག་ཡོད་དེ། ཀྲ་ཁྲ་གྲ་ཏྲ་དྲ་པྲ་ཕྲ་བྲ་སྲ་ཧྲ་བཅས་དང༌། ལ་བཏགས་ཅན་གྱི་ཡི་གེར་བཞི་དང་དྲུག་ཅེས་གྲངས་སུ་འདྲེན་མཁན་མཆིས་མོད། གང་ལྟར་ཀླ་གླ་བླ་ཟླ་བཅས་བཞི་དང༌། དེའི་ཐོག་ལ་རླ་སླ་གཉིས་བསྣན་པས་དྲུག་ཏུ་འདོད། ཝ་བཏགས་ནི་བྱིས་པ་བདེ་འཇུག་ལས་མིང་གཞིའི་ཡི་གེ་ཐམས་ཅད་ལ་འཇུག་རུང་དུ་གསུངས་པ་དང༌། གཞན་ཡང་བཅུ་བཞིར་འཇུག་པར་གསུངས་པ་དང༌། ད་ལྟ་དངོས་སུ་ལག་ལེན་དུ་བཞུགས་པ་བཅུ་གཉིས་ཙམ་དུ་སྣང༌། དེ་དག་ནི་ཀྭ་ཁྭ་གྭ་ཉྭ་དྭ་ཚྭ་ཞྭ་ཟྭ་རྭ་ལྭ་ཤྭ་ཧྭ་བཅས་བཅུ་གཉིས་ལ་འཇུག་པ་ཡིན་ནོ། །
    མགོ་ཅན་གསུམ་ལས་ར་མགོ་ཅན་གྱི་ཡི་གེ་བཅུ་གཉིས་ཡོད་དེ། རྐ་རྒ་རྔ་རྗ་རྙ་རྟ་རྡ་རྣ་རྦ་རྨ་རྩ་རྫ་རྣམས་དེའི་ཐོག་ལ་རླ་བསྣན་ནས་བཅུ་གསུམ་དུ་བགྲངས་མཁན་ཡང་ཡོད། ལ་མགོ་ཅན་བཅུ་སྟེ། ལྐ་ལྒ་ལྔ་ལྕ་ལྗ་ལྟ་ལྡ་ལྤ་ལྦ་ལྷ་རྣམས་སོ། །ས་མགོ་ཅན་གྱི་ཡི་གེ་བཅུ་གཉིས་ཡོད་དེ། སྐ་སྒ་སྔ་སྙ་སྟ་སྡ་སྣ་སྤ་སྦ་སྨ་སྩ་སླ་བཅས་ཡིན་ཞིང་དེ་ལ་འཕུལ་ཡིག་དང༌། སུམ་བརྩེགས་ཅན་སོགས་ཀྱི་དབྱེ་བ་མང་དུ་བཞུགས་མོད། དེ་དག་ནི་བྱིས་པ་བདེ་འཇུག་དང༌། ཨ་ལག་ཤའི་ཡིག་བཤད་མཁས་པའི་ཁ་རྒྱན་སོགས་སུ་གཟིགས་ནས་ཤེས་པར་བྱའོ། །
    འདིར་མང་སྤྲོས་པས་ཅི་ཞིག་བྱ། །ཆོས་ཀྱི་སྐད་དང་མཐུན་པ་ཡིས། །
    རང་ཡུལ་སྐད་ངན་སྤང་བར་བྱ། །
    ཞེས་གསུངས་པའི་དོན་ནི། འདིར་ཡི་གེ་བཤད་པ་མང་དུ་སྤྲོས་པས་ཅི་ཞིག་བྱ་སྟེ། དགོས་པ་མེད་པར་བསྟན། དེའི་དོན་ནི་ཡི་གེའི་སྐོར་རྣམས་གཞུང་གཞན་དང་གཞན་རྣམས་དང༌། ལྷག་པར་སློབ་དཔོན་བསོད་ནམས་རྩེ་མོའི་གསུང་དང༌། ཆོས་རྗེ་རང་ཉིད་ཀྱིས་ཀྱང་དེའི་ཚུལ་གཞུང་གཞན་དང། གཞུང་འདི་ཉིད་སོགས་སུ་གསལ་བ་མ་ཟད། གཙོ་བོ་ནི་བོད་དུ་གཅིག་གྱུར་ཡིན་པའི་ཆོས་ཀྱི་སྐད་དེ། ཡིག་སྐད་དང་མཐུན་པར་བྱས་ཏེ་རང་ཡུལ་གྱི་སྐད་དམ་ཡུལ་སྐད་རྣམས་དོར་བར་བྱ་བའམ། ཡིག་སྐད་དང་བསྟུན་པར་བྱ་དགོས་པར་འདོམས་པར་མཛད། འདི་ནི་ཤིན་ཏུ་གལ་ཆེ་སྟེ། དེང་སྐབས་བོད་ལ་ཡུལ་སྐད་གཙོ་བོ་རིགས་གསུམ་དུ་གྱེས་པ་དང༌། དེ་ལས་ནང་གསེས་མང་དུ་གྱེས་པའི་དབང་གིས་ཡུལ་ལུང་ཕན་ཚུན་ལ་ངག་ཐོག་ནས་གོ་བརྡ་ཇི་བཞིན་འཕྲོད་དང་མི་འཕྲོད་པའི་དཀའ་ངལ་འབྱུང་བཞིན་པ། རང་ཅག་གིས་མིག་མཐོང་ལག་ཟིན་དུ་གནས་པ་དེ་ག་ལས་མ་འདས། དེ་དག་གཅིག་ཏུ་བསྒྲིལ་བ་ལ་རང་ཅག་ལ་ཡོད་པའི་རྨང་གཞི་མཐུག་ཤོས་ནི། ཡིག་སྐད་དམ་ཆོས་སྐད་ཉག་གཅིག་ཡིན་ཞིང༌། དེ་ལ་བསྟུན་ནས་རིམ་པར་བཅོས་ན་མི་རིང་བར་བོད་ཀྱི་ཡུལ་ལུང་ཀུན་གྱི་སྐད་གཅིག་ཏུ་ཆགས་པར་དཀའ་ངལ་གང་ཡང་མེད། དེའི་རྒྱུ་མཚན་ནི་ཡིག་ཐོག་གི་སྐད་གཅིག་ཡིན་པའི་ཕྱིར། འདི་ནི་ཆོས་རྗེ་མཆོག་གིས་རང་རིགས་རྣམས་ལ་གདམས་པའི་གསུང་རྩ་ཆེན་ཞིག་དང༌། ངེས་པར་དུ་ཉམས་སུ་ལེན་དགོས་པའི་མན་ངག་ཅིག་ཀྱང་ཡིན་ནོ། །
    གསུམ་པ། ཚིགས་བཅད་འགྲོལ་བའི་ཚུལ་ནི། རྩ་བ་ལས།
    ཚིགས་སུ་བཅད་ལ་མཚམས་སྦྱོར་རྣམས། །ཅུང་ཟད་བསྡུས་པ་ཡོད་ན་ཡང༌། །
    དེ་ནི་དེ་བཞིན་སྦྱར་བར་བྱའོ། །
    ཞེས་གསུངས་པའི་དོན་ནི། ཐུན་མོང་དང་ཐུན་མོང་མ་ཡིན་པའི་གཞུང་ལུགས་ཀྱི་དགོངས་དོན་སྡོམ་དུ་མཛད་པའི་ཚིགས་སུ་བཅད་པ་རྣམས་ལ། ཕྲད་དང་རྣམ་དབྱེ། མིང་མཐའ་སོགས་བསྡུས་ཏེ་མཚམས་སྦྱོར་བྱས་ཡོད་པ་སྤྱི་དང༌། ལྷག་པར་ཅུང་ཟད་བསྡུས་པ་ཡོད་པ་ཡིན་ན་ཡང༌། དེ་དག་ནི་སྔོན་མ་བསྡུས་པའི་གནས་སྐབས་སམ་ཡང་ན། སྐབས་དེར་ཐོབ་འོས་པའི་ཕྲད་དང་རྣམ་དབྱེ་རྣམས་ཚུལ་བཞིན་དུ་སྦྱར་དགོས་པ་དང༌། དེ་ལྟར་སྦྱར་ན་དེའི་དོན་བདེ་བླག་ཏུ་རྟོགས་པའི་ཐབས་སུ་འགྱུར་བ་མ་ཟད། ཚིགས་བཅད་འགྲོལ་ཚུལ་ཡང་དེ་ལས་མ་འདས། དཔེར་ན། ཟག་བཅས་ཟག་པ་མེད་ཆོས་རྣམས། །ཞེས་པ་ལྟ་བུ་ནི། ཟག་པ་དང་བཅས་པའི་ཆོས་རྣམས་དང༌། ཟག་པ་མེད་པའི་ཆོས་རྣམས་ཞེས་པ་བསྡུས་པ་ལས་བྱུང་བ་དང༌། འགྲོལ་དུས་དེ་བཞིན་སྦྱར་ན་དོན་བདེ་བླག་ཏུ་རྟོགས་པར་འགྱུར་རོ། །
ཨེ་མ་ཐོན་མིའི་ཐུགས་མཚོ་བསྲུབས་པ་ལས། །ལེགས་བྱུང་བསིལ་ལྡན་ལྗོངས་ཀྱི་ཡི་གེ་དཔལ། །
བགྲང་བྱ་སྟོང་གིས་ཆོད་པའི་དུས་སྐབས་འདིར། །འོད་ཀྱི་རོལ་རྩེད་འབྱེད་པ་ཡི་གར་སྡུག །
རྗེས་འཇུག་བཅུ་ཡི་སྤྲོ་བསྡུའི་བཀོད་པ་ལས། །མཚམས་སྦྱོར་སྒེག་མོའི་ཟུར་གྱི་མིག་ཞགས་དང༌། །
སྒྲ་དོན་གཅིག་ཏུ་བསྡེབས་པའི་འཇོ་སྒེག་གིས། །ཡངས་པའི་འདོད་ལྡན་འཛིན་མ་གཅིག་ཏུ་བཅིངས། །
དེ་ལས་ཕྲད་དང་དེ་ལ་མཚམས་སྦྱོར་བའི། །དོན་གསལ་བརྗོད་བདེ་རོལ་རྩེད་སྟོང་ཕྲག་གི །
སྒྲ་ཡི་གཟེགས་མའི་ཟློས་གར་བསྒྱུར་བ་ན། །ཆོས་རྣམས་མ་འདྲེས་ཡིད་ངོར་གཅིག་ཏུ་གསལ། །
སྟོང་ཕྲག་བརྒྱད་ཅུའི་གནས་རྣམས་ཇི་ལྟ་བུར། །འཕུལ་རྟེན་མིང་གསུམ་ཟློས་པའི་རི་མོ་ལ། །
གཅིག་ཏུ་ཤར་བའི་བཀོད་པ་འབུམ་གྱི་བཞིན། །རྒྱལ་སྲས་ཚོགས་ཀྱི་ཕྱག་སོར་སྙིང་གར་ཟུམ། །
བརྟན་གཡོས་བཀོད་པའི་རྣམ་པ་བརྗོད་ཀླས་ཀྱང༌། །དབྱངས་གསལ་སོ་བཞིས་ཕྱེ་བའི་རི་མོ་ལས། །
ཀུན་རྟོག་འདབ་མ་གྲོལ་བའི་གཡས་འཁྱིལ་དུང༌། །གང་ཐུགས་ཀློང་ནས་བུས་པར་གཅིག་ཏུ་དད། །
འདི་ལྟར་ཤར་བའི་འོད་ཀྱི་སྤྲོ་སྡུད་ལ། །ཆགས་པའི་ཡིད་ཀྱིས་ཕྱོགས་སུ་བལྟས་པ་ལས། །
སྒྱུ་མའི་དྲྭ་བ་སྟོང་གི་བཀོད་པ་རྣམས། །མི་ཤིགས་སྙིང་གི་སྒྲོམ་དུ་ཅི་བདེར་རྩེན། །
    ཞེས་པ་བར་སྐབས་ངལ་གསོ་བའི་ཚིགས་སུ་བཅད་པའོ། །
    གསུམ་པ། རྗེས་འཇུག་ཡི་གེ་རྣམས་དགོས་པ་ཅི་ཕྱིར་འཇུག་པ་བཤད་པ། མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ། མདོར་བསྟན་པ་ནི། རྩ་བ་ལས།
    ཅི་ཕྱིར་འཇུག་པར་བྱེད་ཅེ་ན། །ཡི་གེའི་ཁོང་ནས་མིང་འབྱུང་སྟེ། །
    མིང་གི་ཁོང་ནས་ཚིག་ཕྱུང་ནས། །ཚིག་གིས་དོན་རྣམས་སྟོན་བྱེད་པའོ། །
    ཞེས་གསུངས་པའི་དོན་ནི། རྗེས་འཇུག་ཡི་གེ་རྣམས་དགོས་པ་ཅི་ཕྱིར་འཇུག་པར་བྱེད་ཅེ་ན། ཡི་གེ་དུ་མ་འདུས་པ་ལས་མིང་གྲུབ་པར་བྱེད་པ་དང༌། མིང་དུ་མ་འདུས་པ་ལས་ཚིག་གྲུབ་པར་བྱེད་པ་དང༌། དེ་ལྟའི་ཚིག་གིས་དོན་རྣམས་ཇི་བཞིན་སྟོན་པར་བྱེད་ཅེས་གསུངས། ཡི་གེ་དུ་མ་འདུས་ཀྱང་རྗེས་འཇུག་ཡི་གེ་གང་ཡང་རུང་བ་ཞིག་མ་ཞུགས་ན་མིང་དུ་གྲུབ་པ་མི་སྲིད་དེ། ཐོན་མིས། རྗེས་འཇུག་བཅུ་པོ་མ་ཞུགས་ན། །མིང་གཞན་སྦྱར་བ་ཡོད་མི་སྲིད། །ཅེས་གསུངས། དེ་ལས་མིང་དུ་མ་འདུས་པ་ལས་ཚིག་གྲུབ་མོད། དེར་ཡང་རྗེས་འཇུག་བཅུ་པོ་གང་ཡང་རུང་བ་ཞིག་མ་ཞུགས་ན། ཚིག་ཏུ་གྲུབ་པ་མི་སྲིད་དེ། རྣམ་དབྱེ་དང་ཚིག་ཕྲད་རྣམས་ནི། རྗེས་འཇུག་ལས་གྲུབ་པའམ་ཡང་ན་རྗེས་འཇུག་དང་མཉམ་དུ་གྲུབ་པ་ཡིན་ཞིང༌། གང་ལྟར་རྗེས་འཇུག་ལས་མ་གྲུབ་པ་རེ་ཟུང་ཡོད་ཀྱང༌། དེ་དག་རྣམས་མཚམས་སྦྱོར་བྱེད་དུས་རྗེས་འཇུག་ལ་མཚམས་སྦྱོར་དགོས་པས། ཚིག་གྲུབ་པར་བྱེད་པའང་རྗེས་འཇུག་གི་བྱེད་ལས་སུ་ངེས། དེ་བཞིན་ཚིག་འདུས་པ་ལས་དོན་རྣམས་ཇི་བཞིན་སྟོན་པའང་མཚམས་སྦྱོར་ལས་གྲུབ་དགོས་པས། དེ་ཡང་རྗེས་འཇུག་གི་ནུས་པས་ཡིན་པ་ཤེས་དགོས་སོ། །
    གཉིས་པ། རྒྱས་པར་བཤད་པ་ལ་གཉིས་ཡོད་དེ། མིང་བཤད་པ་དང༌། ཚིག་བཤད་པ་གཉིས་ལས། དང་པོ། མིང་བཤད་པ་ལའང་གཉིས་ཏེ། སྤྱིའི་དབྱེ་བ་བཤད་པ་དང༌། བྱེ་བྲག་སོ་སོར་བཤད་པ་གཉིས། དང་པོ། མིང་གི་དབྱེ་བ་སྤྱིར་བཤད་པ་ནི། རྩ་བ་ལས།
    མིང་ལ་གྲུབ་དང་རྗེས་གྲུབ་གཉིས། །
    ཞེས་གསུངས་པའི་དོན་ནི། (Dརྩ་བའི་མིང་)ལ་དབྱེ་ན་གཉིས་སུ་འགྱུར་ཏེ། (Eགྲུབ་པའི་མིང་ངམ་འདོད་རྒྱལ་གྱི་མིང༌། རྗེས་སུ་གྲུབ་པའི་མིང་གཉིས་ཡོད)་པ་ལས། འདོད་རྒྱལ་ལམ་གྲུབ་པའི་མིང་ནི། ཆོས་རྗེ་མཆོག་གི་སྒྲ་འཇུག་ལས། ཆོས་གང་ལ། 6དེ་མེད་བཞིན་དུ་བཏགས་པ་སྟེ་དཔེར་ན་བུམ་པ་དང་ཀ་བ་ལ་སོགས་པ་བཞིན་ནོ།  །དེ་གཞན་ལ་མ་ལྟོས་པའི་ཕྱིར་ངེས་ཚིག་བསྒྲུབ་ཏུ་མེད་དེ་ཆོས་ཉིད་བཞིན་ནོ། །ཞེས་གསུངས་པ་དང༌། མཁས་པའི་དབང་པོ་དམུ་དགེ་བསམ་གཏན་མཆོག་གིས། 7འདོད་རྒྱལ་ནི་རྒྱུ་མཚན་མེད་པར་དངོས་པོ་དེ་ལ་ཐོག་མར་འདོད་པ་ཙམ་གྱིས་བརྡ་སྦྱར་བ་དངོས་པོ་དེའི་མིང་དུ་ཆགས་པ་འདོད་པ་ལྟར་རྒྱལ་བར་གྱུར་པས་འདོད་རྒྱལ་ཟེར་རོ། །ཞེས་གསུངས་པ་ལྟར། འདོད་རྒྱལ་གྱི་མིང་ངམ་གྲུབ་པའི་མིང་ནི། ཐོག་མའི་མིང་ཡིན་ཞིང་དེ་ལ་ངེས་ཚིག་མེད་པར་བཏགས་པའི་མིང་དུ་འདོད། དེ་བཞིན་རྗེས་སུ་གྲུབ་པའི་མིང་ནི། མཁས་པའི་དབང་པོ་དམུ་དགེ་བསམ་གཏན་མཆོག་གིས། 8ཐ་སྙད་དེ་ལྟར་བཏགས་པ་ལ་རྒྱུ་མཚན་བཤད་དུ་ཡོད་དེ༑ ཞེས་གསུངས་པ་ལྟར་ཡིན་ཞིང༌། གྲུབ་པའི་མིང་གྲུབ་པའི་རྗེས་སུ་གྲུབ་པས་རྗེས་གྲུབ་ཅེས་དང༌། དངོས་པོ་དེར་མིང་དེ་ལྟར་བཏགས་པའི་བཏགས་དོན་བཤད་དུ་ཡོད་པ་གཉིས་ནི་རྗེས་གྲུབ་ཀྱི་མིང་གི་ཁྱད་ཆོས་སུ་སྣང༌།
    གཉིས་པ། བྱེ་བྲག་སོ་སོར་བཤད་པ་ནི། རྩ་བ་ལས།
    དང་པོ་འདོད་རྒྱལ་ཕྱི་མ་ལ། །རྣམ་གཉིས་དོན་ལྡན་བརྒྱད་ཡིན་ཏེ། །
    ཡིན་དང་ངོ་བོར་གྲུབ་པ་དང༌། །དངོས་པོའི་རྐྱེན་དངོས་བཏགས་པ་ལྔ། །
    ཡོད་ཕན་བྱེད་ལས་འདྲ་བ་འོ། །
    ཞེས་གསུངས་པའི་དོན་ནི། སྤྱིར་འདོད་རྒྱལ་ལ་ཐོག་མའི་འདོད་རྒྱལ་དང༌། རྗེས་སུ་གྲུབ་པའི་འདོད་རྒྱལ་ཞེས་གཉིས་སུ་བཞེད་མཁན་ཡོད་ཀྱང་སྐབས་འདིར་དབྱེ་བ་དེ་ལྟར་འཐད་པར་མི་སྣང་བས། འདོད་རྒྱལ་ལམ་གྲུབ་པའི་མིང་ལ་ནང་གསེས་དབྱེ་བ་མ་ཕྱེ་ན་ལེགས་པར་སྣང༌། ཕྱི་མ་རྗེས་སུ་གྲུབ་པའི་མིང་ལ་རྩ་བའི་དབྱེ་བ་གཉིས་སུ་འགྱུར་ཏེ། དོན་ལྡན་རྗེས་གྲུབ་དང༌། ལོག་པ་རྗེས་གྲུབ་གཉིས་ལས། དང་པོ། དོན་ལྡན་རྗེས་གྲུབ་ལ་ནང་གསེས་ཞིབ་ཏུ་དབྱེ་ན་བརྒྱད་དུ་ཡོད་དེ། དངོས་མིང་གསུམ་དང༌། བཏགས་མིང་ལྔར་ཕྱེ་བས་སོ། །
    དང་པོ་དངོས་མིང་གསུམ་བཤད་པ་ལ། དངོས་མིང་ཞེས་པའི་དོན་ནི། དོན་གཞན་ལ་མ་ལྟོས་པར་རང་གི་ངོ་བོ་གྲུབ་པ་ཡིན་ཞིང༌། དེ་ལ་དབྱེ་ན་གསུམ་ཡོད་དེ། ཡིན་པར་སྒྲུབ་པ་དང༌། ངོ་བོ་སྒྲུབ་པ་དང༌། དངོས་པོའི་རྐྱེན་གྱིས་སྒྲུབ་པ་བཅས་ལས། དང་པོ་ཡིན་པར་སྒྲུབ་པ་ནི། 9རང་གི་ངོ་བོའི་ངེས་ཚིག་གིས་རང་ཉིད་ཡིན་པར་སྒྲུབ་པ་སྟེ། ཀུན་མཁྱེན་རོང་ཟོམ་ཆེན་པོས། ཡིན་པར་བསྒྲུབ་པས་ནི་རང་གི་ངོ་བོ་ཙམ་བསྒྲུབ་ཅིང་གཞན་ལ་ཟུར་མི་ཟ་བའོ། །ཞེས་གསུངས་པ་དང༌། ཆོས་རྗེ་ས་པཎ་གྱི་སྒྲ་འཇུག་ལས། ངོ་བོར་བསྒྲུབ་ཅིང་གཞན་ལ་ཟུར་མི་ཟ་བའོ། །ཞེས་གོང་དང་གཅིག་མཚུངས་སུ་གསུངས། དེས་ན་དོན་གཉིས་ཏེ་ངོ་བོར་སྒྲུབ་པ་དང༌། གཞན་ལ་ཟུར་མི་ཟ་བ་གཉིས་འཛོམས་པའི་མིང་གང་ཡིན་པ་དེ་ལ་གོ་དགོས། དེས་ན་གོང་བཤད་ལྟར༌། ཤིང་ལས་གྲུབ་པའི་སྒམ་ལ་ཤིང་སྒམ་ཞེས་བརྗོད་ན༑ དེ་ཉིད་རང་གི་ངོ་བོར་སྒྲུབ་པ་ཡིན་ཏེ། རང་གི་ངོ་བོ་ཤིང་ལས་གྲུབ་པའི་སྒམ་ཡིན་པ་དང༌། ཤིང་སྒམ་ཞེས་པའི་མིང་གིས་གཞན་ལ་ཟུར་ཟ་མི་བྱེད་པ་སྟེ། རང་གི་ངོ་བོ་ཁོ་ན་མཚོན་པ་ཙམ་ཡིན་པས་སོ། །
    ངོ་བོས་སྒྲུབ་པའི་མིང་གང་ཡིན་པ་དེས་བཏགས་པའི་མིང་ལྔ་སྤོང་བར་བྱེད་ནུས་པ་ཞིག་སྟེ། དེ་དེའི་ཕྱིར་ཞེས་པའི་ངེས་ཚིག་གིས་མཚོན་ནུས་པ་ཞིག་དགོས། དེ་ལ་ཀུན་མཁྱེན་རོང་ཟོམ་ཆེན་པོས། ངོ་བོ་བསྒྲུབ་པའི་སྒྲས་བཏགས་པའི་མིང་ལྔ་སྤོང་ཞིང་སེལ་བར་བྱེད་དེ། མེ་ནི་མེའོ་ཞེས་བརྗོད་ན་འདི་མེ་དངོས་ཡིན་གྱི། མེ་ལ་ཡོད་པ་ལ་སོགས་པ་ལྔ་ནི་མ་ཡིན་ནོ་ཞེས་པའོ། །ཞེས་གསུངས་པ་དང༌། དེ་བཞིན་ཆོས་རྗེ་ས་པཎ་མཆོག་གི་སྒྲ་འཇུག་ལས། ངོ་བོ་བསྒྲུབ་པ་ནི་རང་གི་རྫས་བསྒྲུབ་པ་སྟེ། དཔེར་ན་མེ་ནི་མེའོ་ཞེས་བརྗོད་པ་ན་ཡོད་པ་ལ་སོགས་པ་བཏགས་པའི་མིང་ལྔ་སྤོང་བའོ།། ཞེས་གསུངས་པས་གཞུང་གཉིས་ཀའི་དགོངས་པ་མཐུན། དེས་ན་འདིས་མཚན་ཉིད་ཀྱིས་མཚན་གཞི་སྒྲུབ་པ་ལྟ་བུར་གོ་དགོས་ཏེ། དཔེར་ན། ལྟོ་ལྡིར། ཞབས་ཞུམ། ཆུ་སྐྱོར་བའི་དོན་བྱེད་པ་གང་ཡིན་པ་དེ་ནི་བུམ་པའོ། །ཞེས་པ་ལྟ་བུ་སྟེ། དེ་ལ་ཡོད་པ་སོགས་བཏགས་པའི་མིང་ལྔ་སྤོང་བ་དང༌། རང་གི་ངོ་བོས་རྫས་སྒྲུབ་པའི་ནུས་པ་གཉིས་ཀ་ལྡན། དེ་ལྟར་མིན་པར་གོང་གི་གཞུང་གཉིས་ཀའི་ཚིག་ཟིན་ལྟར་བཟུང་ན། དོན་ལ་གནོད་པ་མེད་ཀྱང་ཚིག་གིས་གནོད་པ་ཅུང་ཟད་མེད་དམ་སྙམ། དོན་ལྡན་གྱི་མིང་ནི་རྗེས་གྲུབ་ཀྱི་མིང་གི་ནང་གསེས་ཤིག་ཡིན་ཡང༌། མེ་ལ་མེའོ་ཞེས་བརྗོད་པ་གང་ཡིན་པ་དེ་ནི་འདོད་རྒྱལ་གྱི་མིང་ལས་མ་འདས། དེ་ཙམ་དུ་མ་ཟད་རང་གི་རྫས་སྒྲུབ་པ་ཡང་མི་འབྱུང་བར་སྣང༌། མེ་ནི་རང་གི་ངོ་བོ་ལ་བཞག་སྟེ་ངོ་བོ་དེས་སྒྲུབ་པའི་རྫས་ནི་མེའོ་ཞེས་བརྗོད་ན་ཅུང་ཟད་མི་བདེ་བར་མངོན། དེས་ན་ཚ་ཞིང་བསྲེགས་པར་བྱེད་པ་གང་ཡིན་པ་དེ་ནི་མེའོ་ཞེས་བརྗོད་ན་གོང་གི་མཚན་ཉིད་དེས་ཇི་བཞིན་མཚོན་ནུས། འོན་ཀྱང་དོན་ལ་གོང་གི་ཚིག་དུམ་དེ་ཡང་དེ་ལྟར་གོ་བ་ལེན་རྒྱུ་ལས་མ་འདས། དེས་ན་ཚིག་ཙམ་ལས་དོན་ལ་ཁྱད་པར་མེད་པའང་མཁྱེན་གལ་ཆེ། དེས་ན་འདི་དག་ལ་བརྟེན་ནས་གཞི་གསེར་ལས་གྲུབ་པའི་ལྟོ་ལྡིར་ཞབས་ཞུམ་ཆུ་སྐྱོར་བའི་དངོས་པོ་གང་ཡིན་པ་དེ་ལ་གསེར་བུམ་ཞེས་བརྗོད་པ་ལྟ་བུ་ཡིན་ནོ། །
    དངོས་པོའི་རྐྱེན་ནི་རང་གི་ཁྱད་པར་སེལ་བར་བྱེད་པའི་ནུས་པ་ཅན་གྱི་མིང་ཡིན་ཞིང༌། དེ་ལ་ཀུན་མཁྱེན་རོང་ཟོམ་ཆེན་པོས། དངོས་པོའི་རྐྱེན་ནི་རང་གི་ཁྱད་པར་སེལ་བར་བྱེད་དེ། ཚ་བ་ཉིད་ཅེས་བརྗོད་ན་ཚ་བ་ཁོ་ན་མེ་ཡིན་གྱིས་གསལ་བ་ལ་སོགས་པའི་ཡོན་ཏན་གཞན་ནི་མ་ཡིན་ནོ་ཞེས་བྱའོ། །ཞེས་གསུངས་པ་དང༌། ཆོས་རྗེ་ས་པཎ་མཆོག་གི་སྒྲ་འཇུག་ལས། དངོས་པོའི་རྐྱེན་བསྒྲུབ་པ་ནི། རང་གི་ལྡོག་པ་ཕྱོགས་གཅིག་བསྒྲུབ་པ་སྟེ༑ དཔེར་ན་མེ་ནི་གསལ་བའོ་ཞེས་བརྗོད་པ་ན། ཚ་བ་ལ་སོགས་པ་ལྡོག་པ་གཞན་སེལ་བའོ། །ཞེས་གསུངས། དེས་ན་གཞུང་གོང་འོག་གཉིས་ཀའི་དགོངས་པ་མཐུན་པ་དང༌། དངོས་པོའི་རྐྱེན་གྱི་སྒྲུབ་པ་ཞེས་པའི་དངོས་པོ་ནི༑ སྐབས་འདིར་ཁྱད་ཆོས་ལ་གོ་དགོས། སྤྱིར་དངོས་པོ་ཞེས་པ་ནི་གོ་བ་མི་འདྲ་བ་དུ་མར་འཇུག་པ་ཞིག་སྟེ། ནང་དོན་ལ་དངོས་པོ་དང༌། རྟག་དངོས་གཉིས་སུ་དབྱེ་བའི་དངོས་པོ་དང༌། མཚན་ཉིད་ལའང་དངོས་པོ་འཇུག་མོད། སྐབས་འདིར་དེ་དག་མིན་པར་ཁྱད་ཆོས་སམ་ལྡོག་པར་སྣང༌། དེས་ན་ཁྱད་ཆོས་ཕྱོགས་རིས་པ་ལས་དྲངས་པའི་མིང་གང་ཡིན་པ་དེ་དག་ལ་ངེས་ཚིག་ཀྱང་ཁྱད་ཆོས་ཕྱོགས་རིས་པ་ལས་འདྲེན་དགོས་པས། དེ་རྣམས་ལ་དངོས་པོའི་རྐྱེན་གྱིས་སྒྲུབ་པའི་མིང་ལ་བཞག དཔེར་ན་བསིལ་བའི་འོད་ཟེར་དང་ལྡན་པའི་དངོས་པོར། བསིལ་ཟེར་ཅན་ཞེས་བརྗོད་པ་ན། བསིལ་བའི་འོད་ཟེར་དང་ལྡན་པ་ནི་ཟླ་བ་ཡིན་པར་གོ་མོད། དཀར་ཞིང་གསལ་བ་ལ་སོགས་པའི་ཁྱད་ཆོས་རྣམས་སེལ་བར་འགྱུར་བས་འདི་རིགས་ཀྱི་མིང་ལ་དངོས་པོའི་རྐྱེན་གྱིས་བསྒྲུབས་པའི་མིང་ཡིན། དེས་ན་དངོས་མིང་ལ་གསུམ་ཡོད་པ་ནི་རིམ་བཞིན། ཡིན་པ། མཚན་ཉིད་ཀྱིས་སྒྲུབ་པ། ཁྱད་ཆོས་ཕྱོགས་རིས་པས་བསྒྲུབས་པ་བཅས་སུ་འདུས་ལ། དེ་དག་ཀྱང་རིམ་བཞིན་རང་གི་ངོ་བོ་ཙམ་སྒྲུབ་པ་དང༌། རང་གི་ངོ་བོས་སྒྲུབ་པས་བཏགས་པའི་མིང་ལྔ་སོགས་སྤོང་བ། རང་གི་ཁྱད་ཆོས་ཕྱོགས་རིས་པས་སྒྲུབ་པས་ཁྱད་ཆོས་གཞན་རྣམས་སེལ་བ་བཅས་ལ་གོ་དགོས་སོ། །
    གཉིས་པ་བཏགས་མིང་ལྔ་ནི། 10བཏགས་པའི་མིང་ལྔ་རིམ་བཞིན་བཤད་པ་ལས། དང་པོ་རྟེན་ལ་བརྟེན་པ་བཏགས་པའམ་ཡོད་པ་ལ་སྦྱར་བ་ནི། རྩ་བ་ལས། རྟེན་ལ་བརྟེན་པ་བཏགས་པ་དང༌། །ཞེས་གསུངས། རྟེན་ལ་བརྟེན་པ་བཏགས་པ་ནི་དེ་ཡོད་ཕྱིར་ཞེས་པ་ཡིན་ཞིང༌། དཔེར་ན། སྐྱེས་བུ་རྩལ་ཡོད་པ་ལ་རྩལ་ཅན་ཞེས་པ་ལྟ་བུ་ཡིན་ཏེ། རྟེན་སྐྱེས་བུ་ལ་བརྟེན་པ་རྩལ་ཡིན་མོད། མིང་འདོགས་པའི་སྐབས་སུ་བརྟེན་པ་རྩལ་ནི་རྟེན་ལ་བཏགས་པས་རྟེན་ལ་བརྟེན་པ་བཏགས་པ་ཞེས་གསུངས། དེ་ཡོད་ཕྱིར་ཞེས་པ་ནི་དེ་བཞིན་ཏེ་རྟེན་ལ་ཡོད་པའི་བརྟེན་པ་ཡིན་པ་དེའི་ཕྱིར་ཞེས་པའི་ངེས་ཚིག་འཇོག་རྒྱུ་ལས་མ་འདས། སྐབས་འདིར་ཆོས་རྗེ་ས་པཎ་མཆོག་གི་སྒྲ་འཇུག་ལས། དང་པོ་ལ་གཉིས་ཏེ། རྫས་ཐ་དད་ལྡོག་པ་གཅིག་ལ་བརྟེན་པ་དང༌། ལྡོག་པ་ཐ་དད་རྫས་གཅིག་ལ་བརྟེན་པའོ། །དང་པོ་ནི། ས་བོན་འདེབས་པ་ལ་ཞིང་འདེབས་པ་དང༌། མི་ངན་གྱི་རྟེན་བྱས་པ་ལ་མི་ངན་ལྟ་བུའོ། །གཉིས་པ་ནི་ཡོན་ཏན་ཡོད་པ་ལ་ཡོན་ཏན་ཅན་ནམ། རྩལ་ཡོད་པ་ལ་རྩལ་ཅན་ལྟ་བུའོ། །ཞེས་གསུངས། དེ་ལས་ལྡོག་པ་དང་རྫས་ཞེས་གསུངས་པ་ནི། ལྡོག་པ་ནི་ཁྱད་ཆོས་དང་རྫས་ནི་ཁྱད་གཞི་ཡིན། དེས་ན་ཁྱད་གཞི་ཐ་དད་ཁྱད་ཆོས་གཅིག་ལ་བརྟེན་པའམ་ཡོད་པ་དང༌། ཁྱད་ཆོས་ཐ་དད་ཁྱད་གཞི་གཅིག་ལ་བརྟེན་པའམ་ཡོད་པའི་ཚུལ་དུ་གནས་པ་ཞིག་སྟེ། ཞིང་དང་ས་བོན་གཉིས་གཞི་ཐ་དད་པ་དང༌། ཡོན་ཏན་དང་དེ་ལྡན་གྱི་གང་ཟག་བར་ལ་ཁྱད་གཞི་དང་ཁྱད་ཆོས་ཀྱི་འབྲེལ་བ་གྲུབ། ཚུལ་འདི་ལྟ་བུའི་སྒོ་ནས་ཞིབ་ཏུ་མཁྱེན་པར་བྱ་རྒྱུ་ནི་གལ་ཆེའོ། །
    གཉིས་པ་ཕན་པར་སྦྱར་བ་ནི། རྩ་བ་ལས། བརྒྱུད་པའི་རྒྱུ་ལ་འབྲས་བུ་དང༌། །ཞེས་གསུངས། བརྒྱུད་པའི་རྒྱུ་ལ་འབྲས་བུའི་མིང་དུ་བཏགས་པ་ནི། བརྒྱུད་པའི་རྒྱུ་དེ་ཉིད་འབྲས་བུ་དེ་ལ་ཕན་པའི་དབང་གིས་སྦྱར་བ་ཡིན་ཏེ། དཔེར་ན། ཆུ་ལུད་ལ་ཁ་ཟས་ཞེས་པ་ལྟ་བུ། ཆུ་ལུད་ནི་ཁ་ཟས་ཀྱི་བརྒྱུད་པའི་རྒྱུ་ཡིན་པ་མ་ཟད། ཁ་ཟས་གྲུབ་པ་ལ་ཕན་པའི་ཕྱིར་དེ་ལྟར་བཤད། ཚུལ་འདིར་ཆོས་རྗེ་ས་པཎ་མཆོག་གི་སྒྲ་འཇུག་ལས། ལུས་(ལུད་)ལ་ཟས་ཡིན་ལྟ་བུའམ། སྨན་ལ་སྲོག་ཡིན་ཞེས་པ་ལྟ་བུ་ཞེས་གསུངས་སོ། །
    གསུམ་པ་བྱེད་པར་སྦྱར་བ་ནི། རྩ་བ་ལས། དངོས་ཀྱི་རྒྱུ་ལ་དེ་བཞིན་དང༌། །ཞེས་གསུངས། དེའི་དོན་ནི་དངོས་བརྒྱུད་གང་ཡིན་པ་དེ་ལ་འབྲས་བུའི་མིང་བཏགས་པ་སྟེ། དཔེར་ན། གསེར་ལ་རྒྱན་ཆ་ཞེས་བརྗོད་པ་ལྟ་བུར་མངོན། གསེར་དེ་ཉིད་སྐབས་དེར་རྒྱན་ཆ་མིན་ན་ཡང༌། རྒྱན་ཆ་འགྲུབ་བྱེད་ཀྱི་དངོས་རྒྱུ་ཡིན་པའམ་རྒྱན་ཆ་བྱེད་པའི་ཆ་ནས་བཏགས་པས། དེ་བྱེད་པའི་ཕྱིར་ན་དེ་ལྟར་བཏགས་ཞེས་པ་དང༌། ཡང་ན་དངོས་པོའི་ཡིན་པ་ལ་འབྲས་བུའི་མིང་བཏགས་པས་དེ་ལྟར་བརྗོད། ཚུལ་འདིར་ཆོས་རྗེ་ས་པཎ་མཆོག་གི་སྒྲ་འཇུག་ལས། ཡོས་འཐགས་པ་ལ་ཕྱེ་འཐགས་པ་ལྟ་བུ་ཞེས་གསུངས་པ་རྣམས་ནི་གཅིག་ཏུ་གྲུབ།
    སྐབས་འདིར་ཆོས་རྗེ་ས་པཎ་མཆོག་གི་སྒྲ་འཇུག་ལས་བཏགས་པའི་མིང་བཞི་ལས་མ་གསུངས། དེ་ཡང་ཕན་པ་དང་བྱེད་པ་གཉིས་ཕྱོགས་གཅིག་ཏུ་བསྡུས་ནས་གསུངས་ཡོད་དེ། ཆོས་རྗེ་མཆོག་གིས། རྒྱུ་འབྲས་བུར་བཏགས་པ་གཉིས་ཏེ། བརྒྱུད་པའི་རྒྱུ་ལ་འབྲས་བུར་བཏགས་པ་དང༌། དངོས་ཀྱི་རྒྱུ་ལ་འབྲས་བུར་བཏགས་པའོ། །དང་པོ་ནི། ལུད་ལ་ཟས་ཡིན་ལྟ་བུའམ། སྨན་ལ་སྲོག་ཡིན་ཞེས་པ་ལྟ་བུའོ། །གཉིས་པ་ལ་ནི། ཡོས་འཐགས་པ་ལ་ཕྱེ་འཐགས་པ་ལྟ་བུའམ། སྨན་ལ་སྲོག་ཡིན་པ་ལྟ་བུའོ། །ཞེས་གཅིག་ཏུ་བསྡུས་ནས་གསུངས། འདི་གཉིས་གཅིག་ཏུ་བསྡུས་ཀྱང་མི་འགལ་བ་མ་ཟད། རང་ཉིད་གང་ཡིན་པའི་དོན་སོ་སོར་མཚོན་ནུས། བརྒྱུད་པའི་རྒྱུ་ལ་འབྲས་བུའི་མིང་བཏགས་པ་ནི་ཕན་པ་དང༌། དངོས་བརྒྱུད་ཀྱི་མིང་ལ་འབྲས་བུའི་མིང་བཏགསཔ་ནི་བྱེད་པ་ལ་སྦྱོར་རྒྱུ་ལས་མ་འདས། དེས་ན་དེ་གཉིས་གཅིག་ཏུ་བཤད་པའམ། ཡང་ན་སོ་སོར་བཤད་པ་གང་བྱས་ཀྱང་རུང་ངོ༌། །
    བཞི་པ་ལས་ལ་སྦྱར་བ་ནི། རྩ་བ་ལས། འབྲས་བུའམ་བྱ་བར་འགྱུུར་བ་ལ༑ ༑དེ་ལ་རྒྱུ་ཡི་མིང་བཏགས་པའམ། །ཞེས་གསུངས། འབྲས་བུའམ་བྱ་བར་འགྱུར་བ་གང་ཡིན་པ་དེ་ལ་རྒྱུ་ཡི་མིང་བཏགས་པ་ཞིག་ལ་གོ་དགོས། ཆོས་རྗེ་ས་པཎ་མཆོག་གི་སྒྲ་འཇུག་ལས། འབྲས་བུ་ལ་རྒྱུར་བཏགས་པ་ནི། མེ་བྱེད་པ་ལ་མེ་ཤིང་ལྟ་བུའོ། །ཞེས་གསུངས། དེས་ན་མེ་བྱ་བར་འགྱུར་བ་གང་ཡིན་པ་དེ་ལ་མེ་ཤིང་ཞེས་བཏགས་པ་སྟེ། ངེས་ཚིག་འདྲེན་པའི་ཚེ་ན། ཤིང་གང་ཡིན་པ་དེ་མེ་བྱ་བར་འགྱུར་བའི་ཕྱིར་ན་མེ་ཤིང་ཞེས་བརྗོད། ཅེས་ངེས་ཚིག་པ་འདྲེན་རྒྱུ་ལས་མ་འདས། དེ་བཞིན་རས་འཚེམ་པ་ལ་གོས་འཚེམ་པ་དང༌། ཤིང་བཟོ་བ་ལ་སྒམ་བཟོ་བ་སོགས་མཐའ་ཡས་པར་སྣང༌།
    ལྔ་པ་འདྲ་བར་སྦྱར་བ་ནི། རྩ་བ་ལས། དཔེ་གཞན་གྱིས་ནི་མིང་དག་དང༌། །ཞེས་གསུངས། དེའི་དོན་ནི། རང་མ་ཡིན་པའི་དཔེ་གཞན་གྱི་སྒོ་ནས་མིང་བཏགས་པ་ལ་འདྲ་བ་ཞེས་བརྗོད་དེ། དཔེར་ན། སེང་གེ་དང་འདྲ་བ་ལ་སེང་གེ་ཞེས་བརྗོད་པ་ལྟ་བུ་ཡིན། སྐབས་འདིར་ཆོས་རྗེ་ས་པཎ་མཆོག་གི་སྒྲ་འཇུག་ལས། འདྲ་བ་དངོས་ཀྱི་མིང་བཏགས་པ་ལའང་གཉིས། རྫས་འདྲ་བ་དང༌། ལྡོག་པ་འདྲ་བའོ། །དང་པོ་ནི། སེམས་ཅན་ལ་སངས་རྒྱས་ཞེས་བཤད་པ་ལྟ་བུའོ། །གཉིས་པ་ནི། སྐྱེས་བུ་མཛེས་པ་ལ་ལྷ་ཞེས་བརྗོད་པ་ལྟ་བུའོ། ། ཞེས་གསུངས། དངོས་མིང་གསུམ་དང་བཏགས་མིང་ལྔའི་སྐོར་རང་ཉིད་ཀྱིས་བྲིས་པའི་སྨྲ་སྒོའི་འགྲེལ་པ་བློ་གསལ་རིག་པའི་རོལ་རྩེད་ལས་ཚན་བཤུ་བྱས་པ་ལགས། 
    ལོག་པ་རྗེས་གྲུབ་ནི། ཁྱི་ནག་པོར་དུང་ཞེས་བརྗོད་པ་ལྟ་བུ་སྟེ། དེ་ལ་ངེས་ཚིག་གིས་བསྙད་ན་ཕྱིན་ཅི་ལོག་ཏུ་འགྱུར་བ་རྣམས་ཡིན་ཞིང༌།  དེ་དག་ནི་རྗེས་གྲུབ་ཡིན་ཏེ་གྲུབ་པའི་མིང་གི་རྗེས་སུ་གྲུབ་པ་དང༌། དོན་ལྡན་གྱི་མིང་མ་ཡིན་ཏེ་ངེས་ཚིག་གིས་ཇི་བཞིན་བསྙད་དུ་མི་རུང་བའི་ཕྱིར། དེ་ལྟར་འདོད་རྒྱལ་དང་རྗེས་གྲུབ་གཉིས་དང༌། རྗེས་གྲུབ་དོན་ལྡན་དང་ལོག་པ་གཉིས་ཡོད་པ་ལས། དོན་ལྡན་ལ་དངོས་མིང་གསུམ་དང༌། བཏགས་མིང་ལྔར་ཡོད་པའི་དངོས་མིང་གསུམ་ནི། ཡིན་པར་སྦྱར་བ། ངོ་བོར་གྲུབ་པ། དངོས་པོའི་རྐྱེན་དངོས་རྣམས་དང༌། བཏགས་པ་ལྔ་ནི། ཡོད་པ། ཕན་པ། བྱེད་པ༑ ལས། འདྲ་བར་སྦྱར་བ་རྣམས་དང་བཅས་བརྒྱད་ཡོད་དོ། །
    གཉིས་པ། ཚིག་བཤད་པ་ལ། དབྱེ་བའི་རྣམ་གཞག་བཤད་པ་དང༌། བསྡུ་བའི་རྣམ་གཞག་བཤད་པ་གཉིས་ལས། དང་པོ། དབྱེ་བའི་རྣམ་གཞག་བཤད་པ་ནི། རྩ་བ་ལས།
    ཚིག་གི་དབྱེ་བསྡུ་བྱེད་པ་བརྒྱད། །དངོས་ལས་བྱེད་ཆེད་འབྱུང་གནས་འབྲེལ། །
    གནས་དང་བྱེད་པོ།
    ཞེས་གསུངས་པའི་དོན་ནི། སྤྱིར་ཚིག་ལ་དབྱེ་བ་གཉིས་ཏེ། དབྱེ་བ་དང་བསྡུ་བ་གཉིས་ལས། དབྱེ་བ་ལའང་རྣམ་པ་བརྒྱད་དུ་ཡོད། དེ་དག་ནི། དངོས་སམ་ངོ་བོ་ཙམ་སྟོན་པ་དང༌། ལས་སུ་བྱ་བ་དང༌། བྱེད་པ། དགོས་ཆེད། འབྱུང་ཁུངས།  འབྲེལ་བ། གནས་གཞི། འབོད་པ་རྣམས་ནི་བྱེད་པ་ཡིན་ཞིང་དེ་དག་ལ་རྣམ་དབྱེ་ཞེས་བརྗོད་དོ་ཞེས་བསྟན། དེས་ན་སྐབས་འདིར་ཤེས་དགོས་པ་ནི་རྣམ་དབྱེ་ཞེས་པ་དེ་ཉིད་ཡིན་ཞིང༌། དེང་སྐབས་རྣམ་དབྱེ་ལ་གོ་དོན་མི་འདྲ་བ་མང་པོ་ཞིག་འཇོག་བཞིན་ཡོད་མོད། དེའི་ནང་ནས་རིགས་གཅིག་གིས་རྣམ་དབྱེ་ངོས་འཛིན་ཡང་གཙང་མ་ཞིག་མ་ཐོན་པར་སྣང༌། སྤྱིར་རྣམ་དབྱེ་ཞེས་པའི་དོན་ནི། རྣམ་པ་དབྱེ་བ་ཞེས་པ་ཡིན་ཞིང༌། དེང་སྐབས་དེ་ལ་དབྱེ་ན་ཞེས་པའི་དབྱེ་བར་མི་གོ་བར། དེ་གཉིས་སོ་སོར་དབྱེ་ན་ཞེས་པའི་དབྱེ་བར་གོ་མཁན་མང་དུ་སྣང༌། དེ་ལ་བརྟེན་ནས་རྣམ་དབྱེ་གཞུང་བཞིན་རྟོགས་མ་ཐུབ་པ་སྟེ། རིགས་གཅིག་གིས་ཕྲད་ཀྱི་ནུས་པ་ཙམ་དང༌། རིགས་གཅིག་གིས་གཞུང་གི་གོ་དོན་བཙན་སྦྱོར་བྱས་པ་ལས་རྣམ་དབྱེའི་དོན་མ་ཤེས་པར་ཟད། ཐ་ན་རྣམ་དབྱེ་དང་ཚིག་ཕྲད་གཉིས་ལ་ཁྱད་པར་ཅི་ཡོད་ཅེས་དྲིས་ན། མང་པོ་ཞིག་གིས་རྣམ་དབྱེ་ཡིན་པའི་ཕྲད་དེ་དག་གིས་དེ་ཉིད་སྦྱར་བྱའི་ཚིག་དོན་གོང་འོག་གཉིས་སོ་སོར་འབྱེད་པའི་ནུས་པ་ཡོད་ཅེས་མིག་བཙུམ་ནས་ལན་འདེབས་བཞིན་ཡོད། དེ་དག་ལ་འདི་ཉིད་འདྲི་སྟེ། འོ་ན་དང་སྒྲ་ཡང་རྣམ་དབྱེ་ཡིན་པའི་ཕྲད་ཡིན་པར་འགྱུར་ཏེ། དང་སྒྲས་ཀྱང་རང་ཉིད་སྦྱར་བྱའི་ཚིག་དོན་གོང་འོག་གཉིས་སོ་སོར་འབྱེད་པའི་ཕྱིར། དེ་བཞིན་ལྷག་བཅས་ཀྱི་ཕྲད་སོགས་དེར་ཐལ་དགོས་པར་སྣང༌། དེ་ལྟར་ཡིན་ན་རྣམ་དབྱེ་དམིགས་བསལ་མེད་ཀྱང་རུང་བར་འགྱུར་ཏེ། ཕྲད་དེ་དག་གིས་བྱ་བ་བྱེད་པའི་ཕྱིར། གོ་བ་འདི་དག་ཡོང་དགོས་དོན་ནི། རྣམ་དབྱེ་ཞེས་པའི་རྣམ་པ་དབྱེ་བ་ཞེས་པ་དེ་ཉིད། སོ་སོར་དབྱེ་བའི་དོན་ལ་གོ་བར་མཛད་ནས་སྐྱོན་དེ་དག་བྱུང༌། 
    འོ་ན་རྣམ་དབྱེ་ཞེས་པའི་དོན་ནི་སོ་སོར་དབྱེ་བའི་དོན་མིན་ན་གང་ཡིན་ཞེ་ན། དེ་ནི་འདི་ལྟར་ཡིན་ཏེ། དེ་ལ་དབྱེ་ན་མི་འདྲ་བ་འདི་དག་ཡོད་ཅེས་པ་དང་མཚུངས་ཏེ། དཔེར་ན། མིང་གཅིག་ལ་དོན་གྱི་རྣམ་པར་ཤར་ཚུལ་གྱིས་དབྱེ་ན་བརྒྱད་དམ་བདུན་ཡོད། དེ་དག་ནི་རྣམ་དབྱེ་ཡིན་ཏེ། མིང་དེ་ཉིད་རང་གི་ངོ་བོ་ཙམ་སྟོན་པའི་གནས་སྐབས་ཤིག་དང༌། མིང་དེ་ཉིད་ལས་སམ་བྱ་བའི་གཞི་རྣམ་པར་ཤར་བའི་སྐབས་ཤིག་དང༌། མིང་དེ་ཉིད་བྱེད་པ་པོའམ་བྱེད་པའི་རྣམ་པར་ཤར་བའི་སྐབས་ཤིག་དང༌། མིང་དེ་ཉིད་དགོས་པའི་གཞིར་ཤར་བའི་སྐབས་དང༌། དེ་བཞིན་འབྱུང་སའི་ཁུངས་ཀྱི་རྣམ་པར་ཤར་བའི་སྐབས་དང༌། འབྲེལ་བར་བྱ་བའི་གཞིའི་རྣམ་པར་ཤར་བའི་སྐབས་དང༌། རྟེན་པར་བྱ་བའི་གནས་ཀྱི་རྣམ་པར་ཤར་བའི་སྐབས་དང༌། འབོད་པར་བྱ་བའི་རྣམ་པར་ཤར་བའི་སྐབས་ཡོད་པ་དེ་དག་ལ་རྣམ་དབྱེ་ཞེས་བརྗོད། མདོར་བསྡུས་ནས་བཤད་ན། རྣམ་དབྱེ་ནི་མིང་གཅིག་ལ་རྣམ་པ་མི་འདྲ་བ་བདུན་ནམ་བརྒྱད་དུ་དབྱེ་བར་བྱ་བ་དེ་ལ་གོ་དགོས། དེ་ལྟར་གོ་ན་ཚིག་ཕྲད་དང་རྣམ་དབྱེ་བར་གྱི་མི་འདྲ་བའི་གནད་འགག་རྟོགས་ཐུབ་པ་མ་ཟད། བརྡ་སྤྲོད་པའི་གཞུང་ལ་སྦྱོང་མཁན་རྣམས་ཀྱིས་རྣམ་དབྱེ་མི་རྟོགས་པའི་དཀའ་ངལ་ཡང་རང་བཞིན་གྱིས་མེད་པར་འགྱུར་ངེས་ཡིན། 
    གོང་གསལ་དེ་དག་ལས་ཀྱང་གོ་བདེ་བར་བཏང་ན་མིང་ལ་རྣམ་པ་མི་འདྲ་བའི་འགྱུར་བའི་དབང་གིས་དབྱེ་ན་བདུན་ནམ་བརྒྱད་ཡོད་དེ། མིང་རང་གི་ངོ་བོའི་སྐབས་དང༌། མིང་རང་ཉིད་ལས་སམ་གཞིའི་སྐབས་སོགས་ཡོད་པའི་ཕྱིར། གནས་ཚུལ་འདིའི་ཐོག་ནས་རྣམ་དབྱེ་ཞེས་པའི་གོ་བ་ཇི་བཞིན་ལེན་ཐུབ། དེས་ན་རྣམ་དབྱེ་གཉིས་པ་སོགས་ཀྱི་ཕྲད་དེ་དག་ཡིན་ཞེ་ན༑ ཕྲད་དེ་དག་ནི་མིང་དེ་ཉིད་ལས་སོགས་ཀྱི་རྣམ་པར་སྐྱེད་བྱེད་དུ་འགྱུར་བ་སྟེ། དཔེར་ན། ནགས་སུ་ཤིང་བཅད། ཅེས་པའི་སྐབས་སུ་ནགས་དེ་ཉིད་གཞིའི་རྣམ་པར་སྐྱེད་བྱེད་ཡིན་ལ། དེ་ལྟར་སྐྱེད་པར་བྱེད་མཁན་ནི་སུ་ཞེས་པའི་ལ་དོན་གྱི་ཕྲད་དེ་ཡིན། དེ་ལ་བརྟེན་ནས་སུ་ཞེས་པའི་ཕྲད་དེ་ལ་སྐབས་དེར་རྣམ་གཉིས་པའི་ཕྲད་ཅེས་བརྗོད་དེ། ནགས་དེ་ཉིད་བྱ་བའི་གཞིའི་རྣམ་པར་སྐྱེད་པའི་ནུས་པ་གཙོ་བོར་འདོན་མཁན་དེ་ཡིན། དེ་བཞིན་གཞན་རྣམས་ལའང་དེ་ལྟར་སྦྱར་ན་ཇི་བཞིན་ཤེས་ཐུབ། 
    དེང་སྐབས་བཞག་པའི་རྣམ་དབྱེའི་གོ་དོན་ནི། མཁས་པའི་དབང་པོ་ཚེ་ཏན་ཞབས་དྲུང་མཆོག་གིས། 11ཆོས་གང་ཡང་རུང་བ་ཞིག་གི་མིང་ཚིག་དེ་གཞན་དང་མ་འདྲེས་པར་རྣམ་པར་ཏེ་སོ་སོར་དབྱེ་ཞིང་འབྱེད་ནུས་པའི་སྒྲའི་ཆ་ཤས་སུ་གྱུར་པའི་ཚིག་ཕྲད་ཅིག་ལ་རྣམ་དབྱེ་ཞེས་བྱ་སྟེ། ཞེས་གསུངས་པ་དང༌། དེ་བཞིན་མཁས་པའི་དབང་པོ་དམུ་དགེ་བསམ་གཏན་མཆོག་གིས། 12ངོ་བོ་དང་ཡུལ་བྱ་བ་བྱེད་པ་པོ་དང་བྱེད་པ། ཁྱད་ཆོས་དང་ཁྱད་གཞི་སོགས་གང་རུང་མ་འདྲེས་པར་སོ་སོར་རྣམ་པར་དབྱེ་བར་བྱེད་པས་ན། རྣམ་དབྱེ་ཞེས་བརྗོད་དོ། །ཞེས་གསུངས་པ་གཉིས་ལས། དང་པོ་ནི། གོང་ནས་བཤད་ཟིན་པ་དེ་ཉིད་ཇི་བཞིན་ཞལ་གྱིས་བཞེས་པ་ལྟ་བུར་སྣང་བ་དང༌། གཉིས་པ་ནི། གུས་པས་འདོད་པའི་རྣམ་དབྱེ་གོ་དོན་དང་བར་ཐག་ཉེ་ན་ཡང་དེ་ཙམ་གྱིས་འཇོག་མི་ཐུབ་སྟེ། ད་དུང་སོ་སོར་དབྱེ་བ་ཞེས་པའི་དོན་གོང་བཀོད་དང་ཕྱོགས་མཚུངས་སུ་འདོད་པར་མངོན། དེས་ན་རྣམ་དབྱེའི་གོ་དོན་གང་འདྲ་ཞིག་དགོས་ཤེ་ན། ཨ་ལག་ཤ་ངག་དབང་བསྟན་དར་གྱིས། 13ངག་གཞན་རྣམ་དབྱེ་བརྒྱད་པོ་གང་རུང་གི་གནས་སྟོན་བྱེད་དུ་རྣམ་པར་དབྱེ་བར་བྱ་བའི་སྒྲ་དེ། རྣམ་དབྱེའི་མཚན་ཉིད། ཅེས་གསུངས་པ་ནི་ཡིན་ཏེ༑ ངག་གཞན་ཞེས་པ་ནི་སྐབས་འདིར་མིང་ལ་བཞག་ན་འགྲིག་སྟེ། དཔེར་ན་བུམ་པ་ཞེས་པའི་སྒྲ་ལྟ་བུར་གོ དེ་ཉིད་རྣམ་དབྱེ་བརྒྱད་པོ་ཞེས་པའི་དབྱེ་བར་བྱ་བའི་གནས་རྣམས་ཡིན་ཞིང༌། དེ་དག་ལས་གནས་གང་རུང་དུ་རྣམ་པར་དབྱེ་བར་བྱ་བའི་སྒྲ་ཞེས་པ་ནི། སྐབས་དེར་རྣམ་དབྱེ་རུ་བསྐྱེད་པར་བྱ་བ་དེ་ཉིད་མིན་པར། སྐྱེད་པར་བྱེད་མཁན་གྱི་ཕྲད་སོགས་ལ་གོ་དགོས་པ་དང༌། དེ་དག་གི་ནུས་པས་གནས་དེའི་རྣམ་པར་སྐྱེད་པས་རྣམ་དབྱེ་ཞེས་ངོས་བཟུང་བ་སྟེ། འདི་ཉིད་ཤིན་ཏུ་ལེགས། དེ་ལྟར་མ་བཤད་པར་མིང་ཚིག་དེ་ཉིད་གཞན་དང་མ་འདྲེས་པ་ཞེས་བརྗོད་ན། མིང་ཡིན་ན་རང་གི་ངོ་བོ་གཞན་དང་མ་འདྲེས་པར་གསལ་བར་ནུས་པའི་ཁྱད་ཆོས་རང་ཆས་སུ་ཡོད་པ་ལ། རྣམ་དབྱེ་ཟུར་དུ་བཤད་མི་དགོས་པ་དང༌། དེ་བཞིན་ཁྱད་ཆོས་དང་ཁྱད་གཞི་སོ་སོར་འབྱེད་པ་ཞེས་པ་དེ་ལའང་རྣམ་དབྱེ་མི་དགོས་ཏེ། ཁྱད་ཆོས་སྟོན་པའི་མིང་དང་ཁྱད་གཞི་སྟོན་པའི་མིང་གཉིས་མཉམ་སྦྲགས་བྱས་ན༑ སྐབས་དེར་ཁྱད་གཞི་གང་ཡིན་དང་ཁྱད་ཆོས་གང་ཡིན་མ་འདྲེས་པར་གསལ་ནུས་པའི་ཕྱིར་ཏེ། ཀ་བ་རིང་པོ་ལྟ་བུ་དེ་ལྟར་ཡིན་པའི་ཕྱིར། 
    མིང་ཡིན་ན་མིང་དེ་ཉིད་རྣམ་དབྱེ་བརྒྱད་དམ་བདུན་གྱི་རྣམ་པར་བསྐྱེད་དུ་ཡོད་དེ། དཔེར་ན། བུམ་པ། ཞེས་བརྗོད་པའི་སྒྲ་དེ་ཉིད་བུམ་པའི་ངོ་བོ་ཙམ་ལས་མི་སྟོན་པས་དང་པོ་དང༌། བུམ་པ་ལ་ཆུ་བླུག ཅེས་བརྗོད་པའི་གནས་སྐབས་སུ་བུམ་པ་དེ་ཉིད་ཆུ་བླུག་སའི་གཞིའི་རྣམ་པར་གསལ་བས་གཉིས་པ་དང༌། བུམ་པས་ཁྲུས་བྱས། ཞེས་བརྗོད་པའི་གནས་སྐབས་སུ་བུམ་པ་དེ་ཉིད་ཁྲུས་བྱེད་མཁན་གྱི་བྱེད་པར་གྱུར་པས་གསུམ་པ་དང༌། བུམ་པར་རྒྱན་ཉོས། ཞེས་བརྗོད་པའི་བུམ་པ་ནི་རྒྱན་ཉོ་བའི་ཆེད་ཀྱི་གཞིར་གྱུར་པས་བཞི་པ་དང༌། བུམ་པ་ལས་ཆུ་བྱུང༌། ཞེས་བརྗོད་པའི་སྐབས་བུམ་པ་དེ་ཉིད་ཆུ་བྱུང་སའི་ཁུངས་སུ་གྱུར་པས་ལྔ་པ་དང༌། བུམ་པའི་ཁ་དོག ཅེས་བརྗོད་པའི་སྐབས་སུ་བུམ་པ་དེ་ཉིད་འབྲེལ་བར་བྱ་བའི་གཞིའི་རྣམ་པར་སྐྱེད་པས་དྲུག་པ་དང༌། བུམ་པར་ལྷ་གནས། ཞེས་བརྗོད་པའི་སྐབས་སུ་བུམ་པ་དེ་ཉིད་གནས་གཞིའམ་ལྷ་གནས་པར་བསྟན་པས་བདུན་པ་དང༌། ཀྱེ་བུམ་པ་ལྟ་བུ་སྦྱོར་བའི་སྲོལ་མེད་པས་རྣམ་དབྱེ་བདུན་ལས་འཇུག་པར་མི་འགྱུར་ཏེ། བེམ་པོ་ལ་བོད་པ་སྦྱར་ན་ཅུང་མི་བདེ་བར་མངོན། འོན་ཀྱང་ལེགས་སྦྱར་གྱི་བརྡ་སྤྲོད་རྣམས་སུ་སྦྱར་བ་མང་ངོ༌། །
    དཔེར་ན། ཀ་བ། ཀ་བར་རི་མོ་བྲིས། ཀ་བས་གདུང་མ་བཏེགས། ཀ་བར་ཚོན་ཉོས། ཀ་བ་ལས་འབུ་བྱུང༌། ཀ་བའི་རི་མོ། ཀ་བར་ཕྱི་ཐུམ་ཡོད། དེ་བཞིན་མིང་ཐམས་ཅད་དུ་འཇུག་ཏུ་རུང་སྟེ། ལྷ། ལྷ་ལ་གསོལ་བ་བཏབ། ལྷ་ཡིས་ལུང་བསྟན། ལྷ་ལ་ཞལ་ཟས་བཙལ། ལྷ་ལས་དངོས་གྲུབ་བྱུང༌། ལྷ་ཡི་ན་བཟའ་མཛེས། ལྷ་ལ་མངོན་ཤེས་ལྡན། ཀྱེ་ལྷ། ཞེས་པ་ལྟ་བུ་ཡིན་པས་ཀུན་ལ་རིགས་བསྒྲེས་པར་བྱ། སྤྱིར་ལེགས་སྦྱར་ལྟ་བུ་ཡིན་ན། རྣམ་དབྱེའི་རྐྱེན་དང་དེ་སྦྱར་སའི་མིང་གཉིས་འདུས་སྟོབས་ཀྱིས་རྣམ་དབྱེ་དེའི་རྣམ་པར་ཤར་ཐུབ་ཀྱང༌། བོད་སྐད་ལ་དེ་ལྟར་ཅུང་ཁེག་པར་བརྟེན། མཐའ་སྦྱོར་འོག་མའི་མིང་དང་བཅས་པས་གོང་གིས་རྣམ་དབྱེའི་ཕྲད་སྦྱར་ས་དེ་ཉིད་རྣམ་དབྱེ་དེའི་རྣམ་པར་སྐྱེད་པར་བྱེད་དེ། དཔེར་ན། ཤིང༌། ཞེས་པ་དང་པོར་བསྐྱེད་ཐུབ་མོད། ཤིང་ལ། ཞེས་པ་དང༌། ཤིང་ལ་རྟགས་བརྒྱབ། ལྟ་བུ་གཉིས་ལས་དང་པོ་དེ་ཉིད་རྣམ་དབྱེ་གང་ཡིན་མ་ངེས་པ་དང༌། ཕྱི་མ་ནི་རྣམ་དབྱེ་གཉིས་པར་ངེས་པས་ཁྱད་པར་སྣང་བ་མ་ཟད། ཕྱི་མ་རྣམ་དབྱེ་གཉིས་པ་ཡིན་པར་ཤེས་ནུས་པ་ནི། མཐའ་སྦྱོར་འོག་མའི་མིང་དོན་དེ་ཡང་ཡིན་པས་ལེགས་སྦྱར་དང་ཁྱད་པར་ཆེ། བོད་ཀྱི་རྣམ་དབྱེ་གྲུབ་པ་ལ་གཉིས་པ་ནས་བདུན་པའི་བར་ལ། རྣམ་དབྱེ་སྦྱར་སའི་མིང་དང༌། དེ་ལ་རྣམ་དབྱེ་དེའི་ཕྲད། མཐའ་སྦྱོར་འོག་མའི་མིང་དོན་བཅས་ཕྱོགས་གསུམ་འདུས་པ་ལས་གྲུབ་མོད། ཕྱི་མ་གཉིས་ནི་རྣམ་དབྱེ་དེའི་རྣམ་པར་གྲུབ་པར་བྱེད་པའི་ཆ་རྐྱེན་ལྟ་བུ་དང༌། དང་པོ་ནི་རྣམ་པར་དབྱེ་བར་བྱ་བ་དངོས་ཡིན་པས། དེ་དག་གི་ཁྱད་པར་ཇི་བཞིན་ཤེས་པར་བྱ་རྒྱུ་ནི་གལ་ཆེའོ། །
    རྣམ་དབྱེ་སྟོན་པའི་ཕྲད་དང་རྣམ་དབྱེ་མི་སྟོན་པའི་ཕྲད་གཉིས་ཀྱི་ཁྱད་པར་ནི། སྤྱིར་ཕྲད་ཡིན་ན་ཚིག་སྔ་ཕྱི་མཚམས་སྦྱོར་བར་བྱེད་པ་དང༌། དོན་གསལ་བར་བྱེད་པ། བརྗོད་བདེ་བར་བྱེད་པ་བཅས་ནི་ཕྲད་སྤྱིའི་ཁྱད་ཆོས་ལྟ་བུ་ཡིན་པས་དེ་རྣམས་ཕྱོགས་གཉིས་ཀར་དགོས་མོད། རྣམ་དབྱེ་སྟོན་པའི་ཕྲད་ནི་དེའི་ཐོག་ལ་རང་ཉིད་སྦྱར་ས་དེ་ཉིད་ལས་སོགས་ཀྱི་རྣམ་པར་སྐྱེད་པའི་ནུས་པ་ལྡན་པ་དང༌། གཞན་རྣམས་ལ་དེ་ལྟའི་ནུས་པ་མེད་པས་དེ་གཉིས་ཀྱི་ཁྱད་པར་འབྱེད་སླའོ། །
དེས་ན་གུས་པའི་རྣམ་དབྱེ་རྣམས་ཀྱི་གོ་དོན་ནི་འདི་ལྟར་བྲི་བར་བྱ་སྟེ།
    མིང་གང་དོན་གྱི་ངོ་བོ་ཙམ། །སྟོན་པ་རྣམ་དབྱེ་དང་པོ་དང༌། །
    མིང་དེ་ལས་སམ་གཞི་ཉིད་དུ། །གྲུབ་པ་རྣམ་དབྱེ་གཉིས་པ་ཡིན། །
    མིང་གང་བྱེད་པོ་བྱེད་པ་རུ། །སྣང་ན་རྣམ་དབྱེ་གསུམ་པ་ཡིན། །
    མིང་དེ་དགོས་པའི་གཞིར་གྱུར་ན། །དེ་ཚེ་རྣམ་དབྱེ་བཞི་པར་བརྗོད། །
    མིང་གང་འབྱུང་སའི་ཁུངས་ཉིད་དུ། །གྲུབ་ན་རྣམ་དབྱེ་ལྔ་པ་དང༌། །
    མིང་གང་འབྲེལ་བའི་གཞི་ཉིད་དུ། །སྣང་ན་དྲུག་པ་འབྲེལ་བ་སྟེ། །
    མིང་དེ་གཞི་འམ་རྟེན་གནས་སུ། །གྲུབ་པ་བདུན་པ་གནས་གཞི་སྟེ། །
    མིང་དེ་འབོད་པར་མཚོན་པ་ན། །སྐབས་དེར་བརྒྱད་པར་འདོད་པ་ཡིན། །
    བོད་ཀྱི་རྣམ་དབྱེ་གྲུབ་པ་ལ། །རྣམ་དབྱེ་ཕྲད་དང་དེ་སྦྱོར་ཡུལ། །
    མཐའ་སྦྱོར་འོག་མའི་མིང་དོན་བཅས། །འདུས་ན་རྣམ་དབྱེ་གསལ་བར་ནུས། །
    ཡི་གེ་འདུས་པའི་མིང་ཉིད་ནི། །རྣམ་དབྱེ་གཟུགས་སུ་ཤར་པ་ནི། །
    ཚིག་ཅེས་རབ་ཏུ་བརྗོད་པ་སྟེ། །དོན་གྱི་ཁྱད་པར་སྟོན་པར་ནུས། །
    འོན་ཀྱང་དང་པོ་མིང་ཉིད་ལས། །མ་འདས་ཕྱིར་ན་རྣམ་དབྱེ་ལ། །
    ངོ་བོ་ཙམ་དང་ལྡོག་པ་གཉིས། །སྟོན་པས་བོད་ཀྱི་ལུགས་ལ་གཉིས། །
    དོན་འདི་མཚོན་པའི་ཚིག་ཕྲད་རྣམས། །རྣམ་དབྱེ་ཞེས་སུ་བརྗོད་པ་ལགས། །
    རྣམ་དབྱེ་ཕྲད་དང་ཕྲད་རྐྱང་གཉིས། །མ་འདྲེས་སོ་སོར་ཕྱེ་བ་གལ། །
    སྤྱིར་ན་ལེགས་པར་སྦྱར་བ་ལ། །མ་དབྱེ་གཉིས་སུ་གྲུབ་པ་སྟེ། །
    མིང་རྐྱང་ཚིག་ཏུ་སྒྲུབ་པ་ལ། །ལས་སོགས་རྣམ་དབྱེ་བརྒྱད་པོ་དང༌། །
    བྱིངས་དོན་ཚིག་ཏུ་སྒྲུབ་པ་ལ། །ཀུན་བཤད་རྐྱེན་ནི་བརྒྱ་བརྒྱད་ཅུ། །
    ཡོད་ཀྱང་བོད་ཀྱི་ལུགས་ལ་ནི། །མིང་རྐྱང་སྒྲུབ་པ་གཞུང་བཞིན་གསུངས། །
    འོན་ཀྱང་ལས་ཀྱི་རྣམ་དབྱེ་ནི། །བདག་གཞན་དུས་གསུམ་ཡིན་ན་ཡང༌། །
    དེ་ལ་རྣམ་དབྱེ་འདོགས་མིན་གྱི། །ཁྱད་པར་ཡོད་པ་ཤེས་དགོས་སོ། །
    སྤྱིར་ན་ལུང་དུ་སྟོན་པ་ལ། །མིང་རྐྱང་ལས་ཚིག་ཕྲད་བཅས་ལས། །
    མེད་པས་ལུང་དུ་བསྟན་བྱ་ནི། །དེ་དག་ཉིད་ལས་མ་འདས་སོ། །
    ཇི་ལྟར་ལུང་དུ་སྟོན་ཚུལ་ཡང༌། །དེ་གསུམ་སྦྱོར་ལུགས་མ་ཡིན་པའི། །
    གནས་ཤིག་ཡོད་པ་མ་ཡིན་ན། །འདི་དག་ཞིབ་ཏུ་སྦྱང་བར་རིགས། །
    ཞེས་སྡོམ་གྱི་ཚུལ་བཀོད་པའོ། །
ཟུར་མཆན།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༣༣ ནས་༢༣༥ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༣༨༤ ངོས་སུ་གསལ།
དཔལ་སྤུངས་གསུང་རབ་ཉམས་གསོ་ཁང་གི་པར་མ། སུམ་རྟགས་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས་ཀྱི་ཤོག་གྲངས་༢༣༡ ངོས་སུ་གསལ།
དཔལ་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༥༢ དང་༡༥༣ ན་གསལ།
དཔལ་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ཅེས་པ་མི་རིགས་དཔེ་སྐྲུན་ཁང་དང་མཚོ་སྔོན་མི་རིགས་དཔེ་སྐྲུན་ཁང་གི་པར་མའི་ཤོག་གྲངས་༡༥༣ དང་༡༥༤ ན་གསལ།
ཆོས་རྗེ་མཆོག་གི་གསུང་འབུམ་གངས་ཅན་རིག་མཛོད་དེབ་ཕྲེང་༢༣ པ་བོད་ལྗོངས་ཡིག་རྙིང་དཔེ་སྐྲུན་ཁང་གི་༡༩༩༢ ལོའི་པར་མའི་ཤོག་གྲངས་༥༠༨ལ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༣༤ ངོས་སུ་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༣༤ དང་༣༥ ངོས་སུ་གསལ།
བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད་པོད་དང་པོ། ས་རཱ་བོད་ཀྱི་མཐོ་སློབ་ཀྱིས་༢༠༠༨ ལོར་དཔར་བའི་ཤོག་ངོས་༢༦༡ ནས་༢༦༥ བར་གསལ།
བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད་པོད་དང་པོ། ས་རཱ་བོད་ཀྱི་མཐོ་སློབ་ཀྱིས་༢༠༠༨ ལོར་དཔར་བའི་ཤོག་ངོས་༢༦༥ ནས་༢༧༠ བར་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན་པའི་ཐོན་མིའི་ཞལ་ལུང་གི་ཤོག་གྲངས་༡༢༥ ན་གསལ།
མཚོ་སྔོན་མི་རིགས་དཔེ་སྐྲུན་ཁང་གིས་༢༠༠༥ ལོར་དཔར་དུ་བསྐྲུན་པའི་བརྡ་སྤྲོད་བློ་གསལ་དགའ་སྟོན་ཞེས་པའི་ཤོག་ངོས་༤༥ ངོས་སུ་གསལ།
མི་རིགས་དཔེ་སྐྲུན་ཁང་གིས་༡༩༨༢ ལོར་དཔར་དུ་བསྐྲུན་པའི་ཡིག་བཤད་མཁས་པའི་ཁ་རྒྱན་ཞེས་པའི་ཤོག་ངོས་༢༥ ངོས་སུ་གསལ།

བསྡུ་བ་བཤད་པ།
    གཉིས་པ། བསྡུ་བ་བཤད་པ་ལ། མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ། མདོར་བསྟན་ནི། རྩ་བ་ལས།
    བསྡུ་བ་བརྒྱད། །འབྲུ་མང་པོ་དང་ཚིག་སྡུད་དང༌། །
    བྱེ་བྲག་ཡན་ལག་གཞི་བསྡུ་དང༌། །གཞི་གཅིག་སྐྱེས་བུ་ཟླས་བསྡུ་བའོ། །
    ཞེས་གསུངས་པའི་དོན་ནི། བསྡུ་བ་ལ་བརྒྱད་ཡོད་དེ། དེ་དག་ནི། འབྲུ་མང་པོའི་བསྡུ་བ་དང༌། ཚིག་བསྡུ་བ་དང༌། བྱེ་བྲག་བསྡུ་བ་དང༌། ཡན་ལག་བསྡུ་བ་དང༌། གཞི་བསྡུ་བ་དང༌། གཞི་གཅིག་ཏུ་བསྡུ་བ་དང༌། དེའི་སྐྱེས་བུའི་བསྡུ་བ་དང༌། ཟླས་དབྱེ་བའི་བསྡུ་བ་བཅས་ཡིན་ནོ། །ཞེས་བསྟན། དེ་ལ་བསྡུ་བའི་ཞེས་པའི་དོན་ནི་ཚིག་སྐྱུང་ཞིང་དོན་ཇི་བཞིན་མཚོན་པར་བྱེད་པའི་ཚིག་གི་སྦྱོར་བ་སྤེལ་སྟངས་ཤིག་ལ་གོ་དགོས་ཏེ། ཆོས་རྗེ་མཆོག་གི་སྒྲ་འཇུག་ལས། ཕྲད་མེད་པར་དོན་གྱི་ངོ་བོ་སྟོན་པའོ། །ཞེས་གསུངས་སོ། །
    གཉིས་པ། རྒྱས་པར་བཤད་པ་ལ་བརྒྱད་ལས། དང་པོ། འབྲུ་མང་པོའི་བསྡུ་བ་ནི། རྩ་བ་ལས།
    དང་པོའི་ཚིག་མང་དང་གཉིས་ཏེ། །དེ་ལ་རང་མིང་ལྡན་མི་ལྡན། །
    ཕྱོགས་དང་རྣམ་གྲངས་ཕན་ཚུན་བསྟེན། །དྲུག་གི་ཕྱོགས་ཀུན་ཕྱོགས་གཅིག་ལ། །
    མཐུན་དང་ཐ་དད་དབྱེ་བ་བཞི། །ཕྱེ་ལ་ཕྱེད་(བྱེད་)པ་དྲུག་གིས་བསྒྱུར། །
    བརྒྱད་(བརྒྱ་)དང་བཞི་བཅུ་རྩ་བཞི་ལས། །དུས་གཅིག་གསུམ་ལྡན་ཉིད་དུ་སྦྱར། །
    ཞེས་གསུངས་པའི་དོན་རྣམས་ཇི་བཞིན་བཤད་པ་ལ། སྨྲ་སྒོའི་གཞུང་གི་འགྲེལ་སྲོལ་གཅིག་ཏུ་སྣང་བས། གུས་པས་བྲིས་པའི་སྨྲ་སྒོའི་འགྲེལ་པ་བློ་གསལ་རིག་པའི་རོལ་རྩེད་ལས་ཚན་བཤུས་ཀྱིས་ཁ་བསྐང་ན་ཅུང་བདེ་བར་སྣང་བས། དེ་ཉིད་ཁ་སྐོང་གི་ཚུལ་དུ་དྲང་ན།  1ཚིག་གཉིས་མང་པོར་རབ་དབྱེ་བའི། །རང་མིང་ལྡན་དང་མི་ལྡན་དང༌། །ཕྱོགས་དང་རྣམ་གྲངས་ཕན་ཚུན་དང༌། །ཚིག་མང་པོ་སྟེ་རྣམ་པ་དྲུག །ཅེས་གསུངས། སྐབས་འདིར་དོན་གལ་ཆེ་ཤོས་ནི་བསྡུ་བ་ཞེས་པའི་དོན་ཡིན། བསྡུ་བ་ཞེས་པར་འཕགས་མ་དབྱངས་ཅན་མའི་གཞུང་ལས། མིང་རྣམས་ཀྱི་སྦྱོར་བ་ལ་བསྡུ་བ་ཡང་ངོ༌། །ཞེས་གསུངས། དེའི་དོན་ནི་མིང་རྣམས་ལྷན་དུ་མཚམས་སྦྱོར་བར་བྱེད་པའི་རྐྱེན་རྣམས་བསྡུས་པ་ལ་བསྡུ་བ་ཞེས་བཏགས། འོན་ཀྱང་བོད་སྐད་ལ། མིང་གི་སྦྱོར་བ་ཙམ་མ་ཟད་མིང་སྔ་ཕྱིའི་ཆ་ཤས་ཀྱང་བསྡུ་བར་འགྱུར་བས། ཅུང་ཟད་གོང་དང་ཁྱད་པར་མངོན། སྤྱིར་བསྡུ་བ་ཞེས་པ་ཡིག་ཚོགས་སྐྱུང་བར་བྱེད་པའི་ཐབས་ལམ་ཞིག་ལ་གོ་ན་འཐུས་པར་སྣང༌། དེས་ན་འབྲུ་མང་པོའི་བསྡུ་བ་ཞེས་པའི་དོན་ནི། འབྲུ་ཞེས་པ་ནི་སྐབས་འདིར་མིང་ལ་གོ་དགོས་པ་དང༌། མང་པོ་ཞེས་པས་མིང་གཉིས་སམ་ཡང་ན་དེ་ལས་མང་པོ་འདུས་ཀྱང་འཐུས་པར་བསྟན། དེས་ན་མིང་གཉིས་སམ་དེ་ལས་མང་པོ་བསྡུས་པས་དོན་ཅི་ཞིག་སྟོན་ཞེ་ན། བསྡུ་གཞིའི་མིང་དོན་རྣམས་ལས་དོན་གཞན་ཞིག་སྟོན་པ་ལ་འབྲུ་མང་པོའི་བསྡུ་བ་ཞེས་སུ་གྲགས། དེ་དང་མཐུན་པར་འཕགས་མ་དབྱངས་ཅན་མའི་གཞུང་དུ། གཞན་གྱི་དོན་ལ་འབྲུ་མང་པོའོ། །ཞེས་གསུངས། དེ་ཡང་བསྡུ་བྱའི་མིང་དོན་རྣམས་བསྡུས་པ་ལས་དོན་གཞན་ཞིག་སྟོན་པའི་ཆ་ནས་དེ་ལྟར་གསུངས། ཆོས་རྗེ་ས་པཎ་མཆོག་གི་སྒྲ་འཇུག་ལས། དོན་གང་ཞིག་ཡི་གེ་འབྲུ་དུ་མས་སྟོན་པའོ། །ཞེས་གསུངས། དེས་ན་ཆོས་རྗེའི་གསུང་དང༌། འཕགས་མ་དབྱངས་ཅན་མའི་གཞུང་ཚིག་གཉིས་གཅིག་ཏུ་སྤུངས་ན། གཞི་ནས་འབྲུ་མང་པོའི་དོན་ཆ་ཚང་ཞིག་སྟོན་ཐུབ། དོན་གང་ཞིག་ཡི་གེ་དུ་མ་འདུས་པའི་མིང་གི་འབྲུ་དུ་མས་གྲུབ་པའི་མིང་རྣམས་ལྷན་དུ་བསྡུས་ཏེ། ཡིག་ཚོགས་སྐྱུང་བར་བྱས་པ་ལས་བསྡུ་བྱ་རྣམས་བསྡུས་པའི་མིང་དོན་རྣམས་ལས་དོན་གཞན་ཞིག་སྟོན་པ་ལས་འབྲུ་མང་པོའི་ཚིག་སྡུད་ཅེས་སུ་འགྲེལ་ན་སྐབས་དོན་དངོས་སུ་མཚོན་ནུས། 
    དེ་ལྟ་བུའི་འབྲུ་མང་པོ་ལ་ཡང་ཚིག་གཉིས་ཀྱི་འབྲུ་མང་པོ་བ་དང༌། ཚིག་མང་པོའི་འབྲུ་མང་པོ་བ་གཉིས་ཡོད་པའི་དང་པོ་ལ་དབྱེ་ན་ལྔ་ཡོད་དེ། རང་མིང་དང་ལྡན་པ། རང་མིང་དང་མི་ལྡན་པ། ཕྱོགས། རྣམ་གྲངས། ཕན་ཚུན་བཅས་ཡིན་ལ། དེའི་སྟེང་དུ་ཚིག་མང་པོའི་འབྲུ་མང་པོ་བ་བསྣན་ན་དྲུག་ཏུ་འགྱུར་བ་རྣམས་ལ་རིམ་བཞིན་དཔེར་བརྗོད་འགོད་པར་བྱ་སྟེ། སྤྱིར་ཚིག་གཉིས་ཀྱི་འབྲུ་མང་པོའི་དཔེར་བརྗོད་ལ། ཀུན་མཁྱེན་རོང་ཟོམ་ཆེན་པོ་དང༌། པཎ་ཆེན་ཤཱཀ་མཆོག་རྣམ་གཉིས་ཀྱིས། བ་ཁྲ་མོ་ཅན་ཞེས་བཞག དེ་ནི་འབྲུ་མང་པོའི་བསྡུ་བ་ཡིན་ཚུལ་ནི། སྐབས་དེར་བ་དང་ཁྲ་མོ་ཞེས་པའི་ཚིག་སྔ་ཕྱི་གཉིས་ལས་དོན་གཞན་ཞིག་སྟོན་པ་སྟེ། དེ་ཉིད་ཀྱི་བདག་པོ་མཚོན་པས་འབྲུ་མང་པོའི་སྡུད་པ་ཡིན། ཚིག་སྔ་ཕྱི་གཉིས་ལས་གྲུབ་པས་ཚིག་གཉིས་ཀྱི་འབྲུ་མང་པོའི་སྡུད་པར་བཞག དེ་བཞིན་རང་གི་མིང་དང་ལྡན་པ་ནི། སྐྱེས་བུ་སྟོབས་ཅན་ཞེས་ཀུན་མཁྱེན་རོང་ཟོམ་ཆེན་པོ་དང༌། པཎ་ཆེན་ཤཱཀ་མཆོག་གཉིས་ཀྱིས་བཞག་ཡོད་པས་ལས། པཎ་ཆེན་གྱིས། གཞི་དང་ཆོས་ཐ་མི་དད་པར་སྟོན་པ་ཞེས་འགྲེལ་ཡོད་པ་དེས། རང་གི་མིང་དང་ལྡན་པ་ཞེས་པའི་གོ་དོན་རྟོགས་པའི་ཐབས་སུ་སྣང༌། དེས་ན་རང་གི་མིང་དང་ལྡན་པ་ཞེས་པ་དེ་ནི། ཁྱད་གཞི་དེ་ལ་ཡོད་པའི་ཁྱད་ཆོས་ཅན་ཞིག་སྟོན་པའི་རིགས་ལ་རང་གི་མིང་དང་ལྡན་པ་གོ་དགོས་པ་དང༌། ཕྱོགས་གཞན་ཞིག་ནས་ཁྱད་གཞི་དེ་ལ་ཡོད་པའི་ཁྱད་ཆོས་གཉིས་སྡུད་པ་ལས། དེ་ལྟའི་ཁྱད་གཞི་དང་ཁྱད་ཆོས་ལྡན་པ་དེར་གོ་དགོས་པས་ཀྱང་ཡིན་པར་ངེས། རང་གི་མིང་དང་མི་ལྡན་པ་ནི། དཔེར་ན། བ་ཁྲ་མོ་ཅན་ཞེས་གཞུང་གཉིས་ཀར་དཔེར་བརྗོད་དུ་བཀོད་འདུག་པ་དང༌། ལྷག་པར་པཎ་ཆེན་ཤཱཀ་མཆོག་གིས། གཞི་དང་ཆོས་ཐ་དད་དུ་སྟོན་པ་ཞེས་གསུངས། དེས་ན་རང་གི་མིང་དང་མི་ལྡན་པ་ཞེས་པ་ནི། ཁྱད་གཞི་དང་ཁྱད་ཆོས་ཐ་དད་དུ་སྟོན་པར་གོ་དགོས་ཤིང༌། དེ་ཡང་དེ་ལྡན་གྱི་ཁྱད་གཞི་དང་ཁྱད་ཆོས་གཉིས་དང་ཐ་དད་པར་གྱུར་པ་གང་ཡིན་པ་དེ་ལ། རང་གི་མིང་དང་མི་ལྡན་པ་ཞེས་གོ་དགོས་པར་སྣང༌། འདི་དག་གིས་མཚོན་ནས་དཔྱད་པར་རིགས་སོ། །
    ཕྱོགས་ནི། ཤར་ལྷོ་ཞེས་པ་ལྟ་བུ་སྟེ། ཤར་ཡང་མ་ཡིན་ལ། ལྷོ་ཡང་མ་ཡིན་པའི་མཚམས་སྟོན་པ་ལྟ་བུ་དང༌། རྣམ་གྲངས་ནི། བརྒྱ་པ། བཅུ་པ་ལྟ་བུ་སྟེ། གྲངས་དང་ལྡན་པ་སྟོན་པ་ཡིན་ལ། ཚུལ་འདིར་པཎ་ཆེན་ཤཱཀ་མཆོག་གིས། གྲངས་ཀྱི་ཚིག་གིས་གྲངས་ཅན་སྟོན་པའོ། །ཞེས་གསུངས། དེས་ན་རྣམ་གྲངས་ནི། གྲངས་བསྟན་པ་དེས་གྲངས་དེ་ཉིད་ལྡན་པའི་གཞི་གང་ཡིན་པ་དེ་ཉིད་མཚོན་པར་བྱེད་པས་འབྲུ་མང་པོའི་བསྡུ་བ་ཡིན། ཕན་ཚུན་ནི། འདི་ལ་ཀུན་མཁྱེན་རོང་ཟོམ་ཆེན་པོས། ཕན་ཚུན་བརྟེན་པས་རང་གི་མིང་དང་མིང་ལྡན་པ་ནི་བ་ཁྲ་མོ་ཅན་ཞེས་གྲུབ་པ་སྟེ། གཅོད་དཀའ་བ་དང་དབུག་དཀའ་བ་ལ་སོགས་པའོ། །ཞེས་གསུངས་པ་དང༌། པཎ་ཆེན་ཤཱཀ་མཆོག་གིས། དབྱུག་འཐབ་ཅན་ཞེས་པ་ལྟ་བུ་བྱ་བས་བྱེད་པ་མཚོན་པའོ། །ཞེས་གསུངས་པ་དང༌། ཆོས་རྗེ་ས་པཎ་མཆོག་གི་སྒྲ་འཇུག་ལས། ལྔ་པ་ནི་དབྱུག་ཁ་བ་ལྟ་བུའོ། །ཞེས་གསུངས་པ་དང༌། གནས་བརྒྱད་ཆེན་མོའི་འགྲེལ་པ་ལས། གཅིག་ལ་གཅིག་བརྟེན་པས་འགྲུབ་པ་ནི། གང་དང་གང་དག་ལ་གཅིག་ལ་གཅིག་ཕན་ཚུན་གནོད་པ་སྒྲུབ་པ་སྟེ། དཔེར་ན། ལྷ་སྦྱིན་(ལྷས་བྱིན་)སྟོབས་འབྱེད་པ་ཅན་ཞེས་མཚུངས་པ་ཐོབ་པ་ལྟ་བུའོ། །ཞེས་གསུངས། དེ་དག་ལ་ཞིབ་ཏུ་བརྟག་ན། བ་ཁྲ་མོ་ཅན་དང༌། དབྱུག་འཐབ་ཅན་གཉིས་ནི་རང་གི་མིང་དང་མི་ལྡན་པའི་འབྲུ་མང་པོའི་སྡུད་པར་འགྱུར་བ་དང༌། ལྷ་སྦྱིན་སྟོབས་འབྱེད་པ་ཅན་ནི་རང་གི་མིང་དང་ལྡན་པའི་འབྲུ་མང་པོའི་སྡུད་པར་འགྱུར། དབྱུག་ཁ་བ་དང༌། གཅོད་དཀའ་བ། དབུག་དཀའ་བ་རྣམས་ནི་བྱ་བ་ཡིན་པ་ལས་དོན་ལ་བྱ་བའི་ཡུལ་ལམ་གཞི་སྟོན་པར་འགྱུར་བས། དབྱུག་འཐབ་ཅན་ཞེས་པ་དང་ཕྱོགས་མཚུངས། འདི་དག་ནི་ཕན་ཚུན་བརྟེན་པའམ་གནོད་པ་གྲུབ་པར་མངོན་པས་སྐབས་འདིའི་དཔེར་བརྗོད་དུ་བཞག་ན་ལེགས་པར་སྣང༌། དེ་ལྟར་མིན་པར་གོང་གི་ཚིག་འབྲུ་གཉིས་ཀྱི་འབྲུ་མང་པོ་པ་རྣམས་ལས། ཕན་ཚུན་བརྟེན་པའམ་གནོད་པ་གྲུབ་ཚད་འདིར་བཀོད་ན། ནང་གསེས་དབྱེ་བ་སོ་སོར་ཕྱེ་བ་དོན་མེད་དུ་ཐལ་བའི་སྐྱོན་འབྱུང་བར་སྣང་བས་དཔྱད་པར་འཚལ། ཚིག་མང་པོའི་འབྲུ་མང་པོ་པ་ནི། དཔེར་ན། བ་དམར་ཁྲ་ཅན་ཞེས་འགྲེལ་པ་གཉིས་ཀར་བཞག་འདུག དེ་ནི་བ་དང་དམར་པོ་དང་ཁྲ་མོ་བཅས་ཚིག་གསུམ་བསྡུས་པས་ཚིག་མང་པོའི་འབྲུ་མང་དུ་བཞེད་པའོ། །
    མུ་བཞིར་དབྱེ་བ་ནི། གོང་གི་དེ་དག་གཞི་མཐུན་པ་དང༌། གཞི་ཐ་དད་པའི་དབྱེ་བས་མུ་བཞིར་འགྱུར་ཏེ། རྩ་བ་ལས། མཐུན་དང་ཐ་དད་དབྱེ་བ་ཡིས། །ཕྱོགས་ཀུན་དང་ནི་ཕྱོགས་གཅིག་ལ། །རབ་ཏུ་དབྱེ་བ་བཞིར་འདོད་དོ། །ཞེས་གསུངས། སྐབས་འདིར་བཤད་པའི་མུ་བཞི་ནི། ཕྱོགས་ཀུན་མཐུན་པ། ཕྱོགས་ཀུན་མི་མཐུན་པ། ཕྱོགས་གཅིག་མཐུན་པ། ཕྱོགས་གཅིག་མི་མཐུན་པ་སྟེ་བཞི་ཡིན། དེ་པཎ་ཆེན་ཤཱཀ་མཆོག་གིས། འདིར་མཐུན་མི་མཐུན་ཞེས་པ་ནི་གཞི་མཐུན་མིན་ལ་བྱ་བ་ཡིན་ལ། ཕྱོགས་གཅིག་མཐུན་མི་མཐུན་གྱི་དོན་ནི་གཞི་མཐུན་ལ་ཆོས་མི་མཐུན་པའམ། གཞི་མི་མཐུན་ལ་ཆོས་མཐུན་པ་ལྟ་བུ་ལ་བྱ་བ་ཡིན་པས་དཔེ་དོན་དེ་ལྟར་སྦྱར་བ་ཡིན་ནོ།། ཞེས་གསུངས། དེས་ན་སྐབས་འདིའི་མཐུན་པ་དང་མི་མཐུན་པ་གཉིས་ནི༑ ཁྱད་གཞི་མཐུན་པ་དང་མི་མཐུན་པའི་སྒོ་ནས་འཇོག་དགོས་པ་དང༌། ཕྱོགས་གཅིག་མཐུན་མི་མཐུན་ཞེས་པ་ནི་ཁྱད་གཞི་མཐུན་ལ་ཁྱད་ཆོས་མི་མཐུན་པ་དང༌། ཁྱད་གཞི་མི་མཐུན་པ་ལ་ཁྱད་ཆོས་མཐུན་པ་གཉིས་ཀྱིས་འབྱེད་པས། དེ་དག་ཚུལ་ལ་ཞིབ་ཏུ་གོམས་པར་བྱེད་པ་གལ་ཆེ། དེས་ན་དེ་དག་གི་དཔེར་བརྗོད་དགོད་པ་ལ། དང་པོ་ནི། ལྷས་བྱིན་རྣ་བ་འཕྱང་བ་ཅན་ཞེས་འགྲེལ་པ་གཉིས་ཀར་བཞག་འདུག དེ་བཞིན་མཛེས་པའི་ཞལ་རས་ཅན་དང༌། གཞོན་ཤ་ཅན་སོགས་ཡིན་ནོ། །གཉིས་པ་ནི། མདའ་གཞུ་ཅན་ཞེས་འགྲེལ་པ་གཉིས་ཀར་སྣང༌། དེ་ནི་མདའ་གཞུ་དང་དེ་ལྡན་གྱི་གང་ཟག་གཉིས་ནི་གཞི་ཐ་དད་པས་ཡིན་པ་བཞིན། ཤོག་སྨྱུག་ཅན་དང༌། ཆུ་ཚོད་ཅན་སོགས་ནི་དེའི་དཔེར་བརྗོད་ཡིན་ནོ། །གསུམ་པ་ནི། རྐང་ལག་ཅན་ཞེས་འགྲེལ་པ་གཉིས་ཀར་བཞུགས། དེ་ནི་ཁྱད་གཞི་མཐུན་ལ་ཁྱད་ཆོས་མི་མཐུན་པ་ཡིན་པ་བཞིན། མིག་སྣ་ཅན་དང༌། ཁ་ལྕེ་ཅན་རྣམས་ཀྱང་དེའི་དཔེར་འོས། བཞི་པ་ནི། བ་ཁྲ་མོ་ཅན་ཞེས་འགྲེལ་པ་གཉིས་ཀར་མཆིས་ཤིང༌། དེ་ནི་ཁྱད་གཞི་ཐ་དད་ལ་ཁྱད་ཆོས་མཐུན་པར་བཞག་པ་སྟེ། བ་ཁྲ་དང་དེ་ལྡན་གྱི་གང་ཟག་གཉིས་གཞི་ཐ་དད་པ་ལ། དེ་ལྡན་གྱི་གང་ཟག་དེའི་བ་ཡི་ཆོས་ཁྲ་མོ་ཡིན་པ་མཐུན་པ་ལྟ་བུས་དེ་ལྟར་དབྱེ་བ་ཡིན་ནོ། །
    བྱེད་པ་དྲུག་གིས་བསྒྱུར་བ་ནི། རྩ་བ་ལས། བྱེད་པ་དྲུག་གིས་བསྒྱུར་བ་ནི། །ཀུན་ལ་རབ་ཏུ་ལྡན་པ་སྟེ། །ཞེས་གསུངས། བྱེད་པ་དྲུག་ནི་བྱེད་པ་གཉིས་པ་ནས་བདུན་པའི་བར་རྣམས་ཡིན་ལ། དེ་དག་གིས་བསྒྱུར་བ་ནི་ཚིག་གི་འཇུག་པ་མཐའ་དག་ལ་འབྱམས་པ་སྟེ། མིང་གང་ཡིན་ན་བྱེད་པའི་ཚིག་གིས་མ་བསྒྱུར་བར་ཚིག་ཏུ་འགྱུར་བ་མེད་པས། མིང་ངམ་ཚིག་ཀུན་ལ་དེ་ལྟའི་བསྒྱུར་བ་བཞིན་སྐབས་འདིར་ཡང་བསྒྱུར་དུ་རུང་བར་བཤད། བྱེད་པ་དྲུག་གི་སྒྱུར་ཚུལ་ནི། ཀུན་མཁྱེན་རོང་ཟོམ་ཆེན་པོའི་གཞུང་དུ་གསལ་བ་འདི་ལྟར། གང་ལ་ཆོས་སྤྱོད་ཡོད་པ་ནི་ཆོས་ལ་སྤྱོད་པ་ཅན་ཞེས་བྱའོ། །དེ་བཞིན་དུ་གཞན་ལ་ཡང་སྦྱར་བར་བྱ་སྟེ། གསུམ་པ་ནི་ཆོས་ཀྱིས་འཕེལ་པ་ཅན། བཞི་པ་ནི་ཆོས་ཀྱི་ཕྱིར་བསྒྲུབ་(སྒྲུབ་)པ་ཅན། ལྔ་པ་ནི་ཆོས་ལས་འབྱུང་བ་ཅན། དྲུག་པ་ནི་ཆོས་ཀྱི་གཏམ་ཅན། བདུན་པ་ནི་ཆོས་ལ་གནས་པ་ཅན། ཞེས་གསུངས། འདི་ལྟ་བུའི་བྱེད་པ་དྲུག་དང་བྱེད་པ་དང་པོ་དང་བཅས་པའི་བདུན་གྱིས་གོང་གི་འབྲུ་མང་པོའི་དབྱེ་བ་དང༌། མུ་བཞིར་དབྱེ་བ་རྣམས་ལ་བསྒྱུར་ནུས་པ་ཡིན་ནོ། །
    དེ་ལྟར་དབྱེ་བ་ལས་གྲངས་ཅི་ཙམ་འགྱུར་བའི་ཚུལ་བསྟན་པ། རྩ་བ་ལས། བརྒྱ་དང་དྲུག་ཅུ་རྩ་བརྒྱད་ལས། །དུས་གཅིག་ཏུ་ནི་སུམ་ལྡན་བཟུང༌།། ཞེས་གསུངས་པའི་དོན་ནི། འབྲུ་མང་པོ་ལ་ཚིག་གཉིས་དང་མང་པོ། ཚིག་གཉིས་ལ་ནང་གསེས་ལྔ་ཡོད་པ་བཅས་དྲུག་ཏུ་འགྱུར་ཞིང༌། དེ་ལ་མུ་བཞིས་དབྱེ་ན་ཉེར་བཞིར་འགྱུར་ལ། དེ་རྣམས་ལ་བྱེད་པ་དྲུག་གི་སྟེང་བྱེད་པ་དང་པོ་བསྣན་པས་བདུན་གྱིས་བསྒྱུར་ན། བརྒྱ་དང་དྲུག་ཅུ་རྩ་བརྒྱད་དུ་འགྱུར་བ་ཡིན་ལ། དེ་རྣམས་ནི་དུས་གཅིག་སྟེ་དབྱེ་བ་བྱེ་བྲག་པ་རེ་རེའང་སུམ་ལྡན་ཏེ། འབྲུ་མང་པོའི་དབྱེ་བ་གང་རུང་ཡིན་པ། མུ་བཞིའི་གང་རུང་ཡིན་པ། བྱེད་པ་བདུན་གྱི་དབྱེ་བ་གང་རུང་ཡིན་པ་བཅས་ཀྱིས་སུམ་ལྡན་དུ་གྲུབ་པའོ། །
    གཉིས་པ་ཚིག་བསྡུ་བ་ནི། རྩ་བ་ལས། ཚིག་བསྡུ་བ་ནི་རྣམ་པ་ལྔ། ། གཉིས་དང་རྣམ་གྲངས་བྱེ་བྲག་དང༌། །གཞན་དང་བྱེད་པའི་ཚིག་ཡིན་ནོ། ། ཞེས་གསུངས། སྐབས་འདིའི་སྡུད་པ་ནི་ཚིག་སྡུད་པ་ཡིན་ཞིང༌། ཚིག་སྡུད་པའི་དོན་གོ་ལ་གལ་གནད་ཆེ་བར་མཐོང༌། དེས་ན་སྐབས་འདིར་ཆོས་རྗེས་ས་པཎ་མཆོག་གི་སྒྲ་འཇུག་ལས། དེ་དག་ནི་ཚིག་སྡུད་པ་ཙམ་གྱིས་དོན་གྱི་ལྡོག་པ་སྟོན་པར་ཟད་དོ། །ཞེས་གསུངས་པ་དང༌། པཎ་ཆེན་ཤཱཀ་མཆོག་གིས། དེ་ཡང་སྔ་མ་བཞི་ནི། དང་པོ་དོན་ཙམ་སྟོན་པ་ཞེས་བྱ་བ་དེ་ཡིན་ལ། ལྔ་པ་བྱེད་པའི་ཚིག་ལ་ནི་གཉིས་པ་ལས་སུ་བྱ་བ་ལ་སོགས་པ་དྲུག་ཏུ་འབྱེད་པའོ།། ཞེས་གསུངས་པ་དང༌། གནས་བརྒྱད་ཆེན་མོ་ལས། མདོར་བསྡུ་བ་ནི་ལྔ་སྟེ་ཞེས་བྱ་བ་ནི་ཚིག་བསྡུ་བ་ལྔ་ཡིན་ནོ། །ཞེས་དང༌། དེ་རྣམས་ནི་མདོར་བསྡུས་པ་ཙམ་གྱི་སྦྱོར་བ་ཡིན་ཞེས་བྱ་བ་ནི་ཚིག་གི་དོན་གྱིས་བསྡུས་པ་གཞན་ལས་ཀྱང་ཕྱོགས་མཐུན་ནོ་ཞེས་པའི་དོན་ནོ། །ཞེས་གསུངས། གོང་དུ་དྲངས་པའི་གཞུང་དོན་དེ་རྣམས་ལ་བརྟག་ན། ཚིག་བསྡུ་བའི་གོ་དོན་རྟོགས་ནུས་ཏེ། མིང་དུ་མ་འདུས་པ་ལས་ཚིག་ཏུ་གྲུབ་པའམ་ཡང་ན། ཕྲད་དང་རྣམ་དབྱེའི་རྐྱེན་གྱིས་ཚིག་ཏུ་བསྒྲུབས་པ་ལྟ་བུའི་ཚིག་ཚོགས་བསྐྱུངས་པ་ཞིག་ལ་གོ་དགོས་པ་དང༌། དེའི་དབང་དུ་བཏང་ན། བསྡུ་བྱའི་སྒོ་ནས་མིང་བཏགས་པ་སྟེ༑ དཔེར་ན། ཕ་དང་མ་ཞེས་པ་ནི། དང་སྒྲའི་ནུས་པས་འབྱེད་པའི་རྣམས་པར་ཤར་བ་དང༌། དེ་བཞིན་ས་དང༌། ཆུ་དང༌། མེ་དང༌། རླུང་ཞེས་པ་ནི་གོང་དང་མཚུངས། ཁྱད་གཞིར་ཁྱད་ཆོས་སྦྱར་བའི་རིགས་ཏེ། ཁྱད་ཆོས་བསྡུ་བའང་ཁྱད་གཞི་དང་ཁྱད་ཆོས་སོ་སོར་འབྱེད་པའི་ཕྲད་ཡོད་པ་ངེས་ཏེ། བུམ་པ་ཡང་ཡིན་ལ། སེར་པོའང་ཡིན་པ་ལྟ་བུ་ཡིན། དེ་བཞིན་འབྱེད་པའམ། ལྡན་པའི་དོན་སྟོན་བྱེད་ཀྱི་ཕྲད་ཅན་རྣམས་བསྡུས་པ་སྟེ། དཔེར་ན། ཤར་དང་ལྷོ་ལྟ་བུ་དང༌། སྐྱེས་བུ་རྟ་དང་ལྡན་པ་ལྟ་བུ་དང༌། བྱེད་པ་སྟེ་རྣམ་དབྱེའི་ཕྲད་ཡོད་པ་རྣམས་ནི་སྐབས་འདིའི་བསྡུ་བྱ་ཡིན་པས་དེར་ཚིག་ཅེས་བཏགས། འོ་ན་གནས་བརྒྱད་ཆེན་མོར་མདོར་བསྡུ་བ་ཞེས་གསུངས་པའི་དོན་ཅི་ཡིན་ཞེ་ན། དེ་ནི་བསྡུས་པའི་དོན་གྱི་སྒོ་ནས་བཏགས་པ་སྟེ། གང་ནས་བཤད་པའི་བསྡུ་བྱའི་ཚིག་རྣམས་བསྡུས་ཏེ། ཡིག་ཚོགས་ཉུང་བ་ལ་དོན་ཇི་བཞིན་མཚོན་པས་མདོར་བསྡུ་བ་ཞེས་གསུངས། མིང་དེ་གཉིས་ཀྱི་ཁྱད་པར་ནི་བསྡུ་བྱའི་ངོས་ནས་བཏགས་པ་དང༌། བསྡུས་པའི་དོན་ལས་བཏགས་པ་ཙམ་ལས་ཁྱད་པར་གང་ཡང་མེད། ད་དུང་གནས་ཚུལ་གཞན་ཞིག་ཡོད་པ་ནི། པཎ་ཆེན་ཤཱཀ་མཆོག་གིས་གསུངས་པའི་དོན་དེ་ཉིད་ཡིན་ཞིང༌། དེ་ནི་སྔ་མ་བཞི་བསྡུས་པ་ལས་མིང་དུ་གྲུབ་པ་དང༌། ཕྱི་མ་བསྡུས་པ་ཚིག་གམ། ཡང་ན༑ སྔ་མ་བཞིའི་བསྡུ་བྱ་མིང་དང༌། ཕྱི་མའི་བསྡུ་བྱ་ཚིག་ལྟ་བུར་གསུངས་པ་དེ་ཡིན། དེར་དཔྱད་དུ་བྱ་བ་འདི་ཡོད་དེ། སྐབས་འདིར་བཤད་པར་བྱ་བའི་གཞི་ནི་ལེགས་སྦྱར་ལ་བཞག་ན་དེ་ལྟར་གྲུབ་པ་ཐུགས་མད་ཀྱང༌། བོད་སྐད་ཀྱི་དབང་དུ་བཏང་ན། དེ་ལྟར་མི་འགྱུར་སྟེ། ཕ་དང་མ་ཞེས་པ་འདི་ཉིད་མིང་དུ་འཇོག་ན། གསེར་གྱི་བུམ་པ་ཞེས་པ་འདིའང་མིང་དུ་འཇོག་དགོས། དེའི་རྒྱུ་མཚན་ནི་སྔ་མ་བཞི་ཞེས་པས་བསྡུ་བྱའི་ཡ་གྱལ་རེ་རེ་ནས་བགྲངས་པ་དང༌། ཕྱི་མ་ཞེས་པ་འདིས་བསྡུ་བྱ་རིལ་པོར་བཞག་པ་ལྟ་བུར་མངོན། ཕྱི་མའི་སྐབས་སུ་མིང་དང་ཕྲད་འདུས་པའི་ཆ་དེར་འདོད་ན་གོང་མའང་དེ་ལྟར་འདོད་དགོས། དེ་ལྟར་འདོད་ན་གཉིས་ཀ་ཚིག་ཏུ་འགྱུར་བ་དང༌། གོང་མ་རྣམས་བསྡུ་བྱའི་ཡ་གྱལ་རེ་རེ་ནས་བཞག་ན་མིང་ཡིན་པ་ལ། ཕྱི་མའང་དེ་དང་མཚུངས། རྒྱུ་མཚན་འདིས་སྐབས་འདིའི་བསྡུ་བྱ་ཚིག་ཡིན་པར་ཤིན་ཏུ་གསལ། དེས་ན་(Aཚིག་སྡུད་པ)འི་གོ་དོན་ནི། (Bབསྡུ་བྱའི་ཚིག་དེ་དག་གི་མིང་གི་ཆ་ཤས་དང་ཕྲད་སོགས་བསྡུས་པ་ལས་ཡིག་ཚོགས་ཉུང་བའི་དོན་གྱི་རྣམ་པ་ཇི་བཞིན་མཚོན་པའི་མིང་དོན་གྲུབ་པ་ཞིག་ལ་ཟེར།)
    དེས་ན་གོང་གི་རྩ་བའི་ཚིག་གི་དོན་ནི། གོང་དུ་བཤད་པའི་ཚིག་སྡུད་དེ་ལ་བསྡུ་བྱའི་གཞིའི་རྣམ་པ་མི་འདྲ་བ་ལྔ་ཙམ་བསྡུ་དགོས་པ་སྟེ། དེ་དག་ནི་གཉིས་ཀྱི་ཚིག་སྡུད་པ་དང༌། རྣམ་གྲངས་ཀྱི་ཚིག་སྡུད་པ་དང༌། བྱེ་བྲག་གི་ཚིག་སྡུད་པ་དང༌། གཞན་གྱི་དོན་འཇུག་པའི་ཚིག་སྡུད་པ་དང༌། བྱེད་པའི་སྒྲ་ལྡན་གྱི་ཚིག་སྡུད་པ་སྟེ་ལྔ་ཡོད་ཅེས་པའི་དོན་ཡིན་ཞིང༌། དེ་ལས་དང་པོ་གཉིས་ཀྱི་ཚིག་སྡུད་པ་ནི། པཎ་ཆེན་ཤཱཀ་མཆོག་གིས། གཉིས་ཀྱི་བསྡུ་བ་ནི་ཟླས་དབྱེ་བའི་བསྡུ་བ་ཞེས་བྱ་ལ། ཞེས་གསུངས་པ་དང༌། ཀུན་མཁྱེན་རོང་ཟོམ་ཆེན་པོས་ཀྱང་དེ་དང་མཐུན་པར་བཞེད། དེས་ན་གཉིས་ཀྱི་བསྡུ་བ་ནི་ཟླས་དབྱེ་བའི་སྡུད་པར་གྲུབ། ཟླས་དབྱེ་བའི་སྡུད་པ་ནི་ཇི་ལྟ་བུ་ཞེ་ན། འཕགས་མ་དབྱངས་ཅན་མའི་བརྡ་སྤྲོད་པའི་གཞུང་ལས། དང་གི་དོན་ལ་ཟླས་དབྱེ་བའོ། ། ཞེས་དང༌། ཁྲོ་རུ་མཁན་པོ་ཚེ་རྣམ་གྱིས་མཛད་པའི་བརྡ་སྤྲོད་པ་དབྱངས་ཅན་གྱི་མདོའི་འགྲེལ་པ་ཉུང་ངུ་རྣམ་གསལ་དུའང་དེ་ལྟར་གསུངས་ཡོད་དེ། ལས་གཉིས་ལ་བྱ་བ་གཅིག་འཇུག་པ་ལ་ཕན་ཚུན་མི་འགལ་བ་ལྟ་བུའི་དང་གི་དོན་གྱི་བསྡུ་བ་ནི་ཟླས་དབྱེ་བའི་བསྡུ་བ་ཞེས་གསུངས། འདིར་དབྱེ་བ་བཞི་ཙམ་སྣང་ཡང༌། དེ་ལས་ལེགས་སྦྱར་ལ་རིགས་གཅིག་ལ་བསྡུ་བ་མི་འཇུག་པར་གསུངས། འོན་ཀྱང་བསྡུ་བ་དངོས་ནི་དང་སྒྲས་ནུས་པས་དོན་དངོས་མི་འདྲ་བ་རྣམས་སོ་སོར་ཕྱེ་བ་རྣམས་དེའི་འབྲེལ་གྱི་ཕྲད་སོགས་བསྡུས་ནས་ཡིག་ཚིགས་སྐྱུང་བ་ཞིག་ལ་བཞེད་པ་སྟེ། དཔེར་ན༑ ལེགས་སྦྱར་ལ། རཱཛཱ་ཙ་པུ་རུ་ཥཤྩ། ཞེས་པར་སྡུད་པ་བྱས་པ་ལས། རཱཛཱ་པུ་རུ་ཥཽ། ཞེས་གྲུབ་པ་ལྟ་བུར་བཞེད། དེ་ལ་པཎ་ཆེན་ཤཱཀ་མཆོག་གིས། ཕ་དང་མ་ལ་ཕ་མ་ཞེས་བརྗོད་པ་ལྟ་བུའོ། །ཞེས་གསུངས། དེས་ན་དང་ཡོད་པའི་ཚིག་གང་ཡིན་པ་དེ་ཉིད་ཀྱི་དང་སྒྲ་བསྡུས་པ་ལ་གཉིས་ཀྱི་ཚིག་སྡུད་པ་ཡིན་པས་དེ་རྟོགས་སླ།
    རྣམ་གྲངས་མདོར་བསྡུ་བ་ནི། ཀུན་མཁྱེན་རོང་ཟོམ་ཆེན་པོས། རྣམ་གྲངས་ཀྱི་མདོར་བསྡུ་བ་ནི་བ་གཉིས་པ་ཞེས་གསུངས། བ་གཉིས་པའི་སྡུད་པ་ནི་ཇི་ལྟ་བུ་ཞེ་ན། འཕགས་མ་དབྱངས་ཅན་མའི་བརྡ་སྤྲོད་པའི་གཞུང་ལས། གྲངས་སྔ་མ་ཅན་ལ་བ་གཉིས་པའོ། །ཞེས་གསུངས་པའི་དོན་ནི། བ་གཉིས་པ་ལ་ཕྱོགས་གཉིས་པ་ཞེས་ཀྱང་བརྗོད། དེ་ནི་ཕྱོགས་སྔ་མར་གྲངས་ཡོད་པ་ལ་ཕྱོགས་ཕྱི་མར་དོན་གྲུབ་པ་དེ་ཉིད། དེ་ལ་ཡོད་པའི་རྣམ་དབྱེ་སོགས་ཀྱི་མཚམས་སྦྱོར་བསྡུས་ཏེ། གྲངས་ཀྱི་སྒྲ་ཐོག་མར་འཇོག་དགོས་པར་གསུངས། འོན་ཀྱང་བོད་སྐད་ལ་དེ་ལྟ་བུའི་གྲངས་མཚོན་བྱེད་ཀྱི་སྒྲ་ཐོག་མར་འཇོག་དགོས་པའི་ངེས་པ་མེད་པ་མ་ཟད། ལེགས་སྦྱར་བཞིན་བ་གཉིས་པའི་སྡུད་པའང་ཇི་བཞིན་མི་སྣང་བར་མངོན། དཔེར་ན། འབྱུང་བ་བཞི་ལ། འབྱུང་བཞི་ལྟ་བུའི་སྡུད་པ་ཡོད་ཀྱང༌། དེ་ཉིད་མིང་གི་ཆ་ཤས་ཙམ་བསྡུས་པ་ལས། ལེགས་སྦྱར་བཞིན་རྣམ་དབྱེ་མཚམས་སྦྱོར་སོགས་བསྡུས་ནས་གྲངས་ཐོག་མར་བཀོད་པ་དང༌། དེ་ལ་བརྟེན་ནས་བ་གཉིས་པའི་སྡུད་པ་ཡིན་པར་གྲུབ་པ་ལྟ་བུ་མི་སྣང༌། དེ་བཞིན་ཕྱོགས་གཉིས་པ་རྣམས་སྡུད་པའི་དབང་དུ་བཏང་ན། ཟླས་དབྱེ་བའི་སྡུད་པར་འགྱུར་མོད། དེར་སྐྱོན་མེད་པར་སྣང་སྟེ༑ འཕགས་མ་དབྱངས་ཅན་མའི་བརྡ་སྤྲོད་པའི་གཞུང་ལས། གཅིག་ཉིད་ལ་བ་གཉིས་པ་དང་ཟླས་དབྱེ་བ་དག་གོ །ཞེས་གསུངས། པཎ་ཆེན་ཤཱཀ་མཆོག་གིས། ས་དང༌། ཆུ་དང༌། མེ་དང༌། རླུང་ལ། ས་ཆུ་མེ་རླུང་ཞེས་བརྗོད་པ་ལྟ་བུའོ། །ཞེས་གསུངས་པ་འདི་ཉིད་གོང་གི་ཟླས་དབྱེ་བའི་ཁོངས་སུ་གཏོགས་པ་མ་ཟད། བ་གཉིས་པའི་སྡུད་པའང་ཡིན་ནོ། །
    བྱེ་བྲག་གི་བསྡུ་བ་ནི། པཎ་ཆེན་ཤཱཀ་མཆོག་གིས། བྱེ་བྲག་གི་བསྡུ་བ་ནི་ལས་འཛིན་པ་ཞེས་བྱ་ལ། ཞེས་གསུངས། བྱེ་བྲག་གི་བསྡུ་བ་ནི་ལས་འཛིན་པའི་བསྡུ་བ་ཡིན་པས་ལས་འཛིན་པའི་བསྡུ་བ་ནི་ཇི་ལྟ་བུ་ཞེ་ན། འཕགས་མ་དབྱངས་ཅན་མའི་བརྡ་སྤྲོད་པའི་གཞུང་ལས། མཉམ་པའི་དོན་ལ་ལས་འཛིན་པའོ། །ཞེས་གསུངས། དེའི་དོན་ནི་ཚིག་སྔ་ཕྱི་གཉིས་ཀ་གཅིག་ཏུ་བསྡུས་པའི་སྐབས་སུའང་ཚིག་དོན་སྔ་ཕྱི་གཉིས་ཀའི་དོན་བསླེབས་པ་ཞིག་ལ་ལས་འཛིན་པའི་བསྡུ་བ་ཞེས་བརྗོད། འོན་ཀྱང་སྐབས་འདིར་བྱེ་བྲག་བསྡུ་བ་ཞེས་པར་དོན་ཡོད་དེ། བྱེ་བྲག་ནི་ཁྱད་ཆོས་ཀྱི་དོན་ཡིན་པར་བརྟེན། སྐབས་འདིར་ཁྱད་ཆོས་གང་ཡིན་པ་དེ་དང༌། ཁྱད་གཞི་གཉིས་གཅིག་ཏུ་བསྡུ་བ་ཞིག་ལ་བཞེད། དཔེར་ན། གསེར་ཡང་ཡིན་པ། བུམ་པ་ཡང་ཡིན་པ་ལ། གསེར་བུམ་ཞེས་པ་ལྟ་བུ་ཡིན་ཞིང༌། འདིར་ཁྱད་ཆོས་བསྡུ་བ་ཞེས་བརྗོད་ཅིང་འཐུས་པར་སྣང༌། 
    གཞན་གྱི་ཚིག་བསྡུ་བ་ནི་འབྲུ་མང་པོའི་བསྡུ་བ་ཡིན་ལ། དེ་ཉིད་འབྲུ་མང་པོའི་བསྡུ་བ་བཤད་པའི་སྐབས་སུ་ཞིབ་ཚགས་ཀྱིས་བཤད་ཟིན་པ་བཞིན་ཡིན་པས་འདིར་བསྐྱར་བཤད་བྱ་དགོས་དོན་མ་དམིགས་མོད། འོན་ཀྱང་གནས་བརྒྱད་ཆེན་མོ་དང༌། སྒྲ་འཇུག སྨྲ་སྒོ་བཅས་ནས་གསུངས་པའི་བསྡུ་བའི་དབྱེ་བ་རྣམས་ནི། གཅིག་ལ་གཅིག་མ་འདྲེས་པར་སོ་སོར་སྣང་བ་ཞིག་མེད་པ་དང༌། སྐབས་དོན་གྱི་དབང་གིས་དབྱེ་སྒོ་སོ་སོར་ཕྱེ་བ་ཡིན་པ་བཞིན། འདིར་ཡང་ཚིག་བསྡུ་བའི་ཁོངས་སུ་འབྲུ་མང་པོའི་དབྱེ་བ་ཞིག་གསུངས། དེས་ན་སྐབས་འདིའི་འབྲུ་མང་པོ་དང༌། འབྲུ་མང་པོ་བཤད་པའི་སྐབས་ཀྱི་མང་པོ་གཉིས་ལ་ཁྱད་པར་ཡོད་དམ་ཞེ་ན། ཁྱད་པར་ཅུང་ཟད་ཙམ་ཡང་མེད་དེ། འབྲུ་མང་པོ་གཅིག་ཏུ་བསྡུས་པ་ལས་བསྡུ་བྱའི་ཚིག་དོན་རྣམས་དང་འབྲེལ་བའི་དོན་གཞན་ཞིག་སྟོན་དགོས་པ་གཅིག་མཚུངས་སུ་གནས། དེས་ན་བུམ་པ་དང་ལྡན་པའི་མི་ལ་བུམ་པ་ཅན་ཞེས་བརྗོད་པ་ལྟ་བུ་འཇོག་རྒྱུ་ལས་མ་འདས་སོ། །
    བྱེད་པའི་ཚིག་གི་བསྡུ་བ་ནི། པཎ་ཆེན་ཤཱཀ་མཆོག་གིས། བྱེད་པའི་ཚིག་གི་བསྡུ་བ་ནི་དེའི་སྐྱེས་བུའི་བསྡུ་བ་ཞེས་བྱ་ལ། ཞེས་གསུངས་པ་བཞིན། བྱེད་པའི་ཚིག་གི་བསྡུ་བ་ནི་དེའི་སྐྱེས་བུའི་བསྡུ་བ་ཡིན་ཞིང༌། དེའི་སྐྱེས་བུའི་བསྡུ་བ་ཇི་ལྟ་བུ་ཞེ་ན། འཕགས་མ་དབྱངས་མའི་བརྡ་སྤྲོད་པའི་གཞུང་ལས། ཨམ྄་ལ་སོགས་པར་དེའི་སྐྱེས་བུའོ། །ཞེས་པ་གསུངས་པ་བཞིན། རྣམ་དབྱེ་གཉིས་པ་ལ་སོགས་པའི་མཐའ་ཅན་རྣམས་ཡིན་ཞིང༌། དེ་ནི་གཉིས་པ་ནས་བདུན་པའི་བར་དྲུག་ཡོད་པ་དེ་ལ་བྱེད་པ་དྲུག་ཅེས་གྲགས། དེས་ན་གཉིས་པ་ལ་སོགས་པའི་རྐྱེན་ལྡན་རྣམས་བསྡུ་བ་བྱས་ཏེ། རྣམ་དབྱེ་དེ་རིགས་ཀྱི་རྐྱེན་མི་མངོན་པར་བྱས་པའི་ཚིག་སྡུད་ཅིག་ལ་འཇོག དེ་བཞིན་བོད་སྐད་ལའང་རྣམ་དབྱེ་གང་ཡིན་པ་དེའི་ཕྲད་བསྡུས་ནས་ཚིག་སྡུད་བརྒྱབ་པའི་རིགས་ལ་བྱེད་པའི་ཚིག་གི་བསྡུ་བའམ་དེའི་སྐྱེས་བུའི་བསྡུ་བར་འཇོག་རྒྱུ་ལས་མ་འདས།
    བྱེད་པ་ཅན་དྲུག་ནི་རྩ་བ་ལས། ལས་ལ་སོགས་པ་སྦྱོར་བ་ཡིས། ། གཉིས་པ་ལ་སོགས་བདུན་པའི་མཐའ། །བྱེད་པ་དྲུག་ཏུ་འདོད་པ་སྟེ། །ཚིག་སྡུད་ཙམ་དུ་ཤེས་པར་བྱ། །ཞེས་གསུངས། དེའི་དོན་ནི་ལས་ལ་སོགས་པ་སྟེ༑ རྣམ་དབྱེ་སྦྱར་ཡུལ་དུ་གྱུར་པའི་མིང་དེ་ལ་རྣམ་དབྱེ་གང་ཡིན་པའི་ཕྲད་དམ་རྐྱེན་སྦྱར་བ་ལས། མིང་དེ་ཉིད་ལས་དེ་བྱ་བའི་ཡུལ་དང་བྱེད་པ། དགོས་པའི་གཞི་ལ་སོགས་པའི་རྣམ་པར་བསྐྱེད་པ་ལ། རྣམ་དབྱེ་གཉིས་པ་ལ་སོགས་ཏེ་གསུམ་པ་དང་བཞི་བ། ལྔ་པ། དྲུག་པ། བདུན་པ་རྣམས་སུ་གྲུབ་པ་རྣམས་ཡིན་ཞིང༌། དེ་དག་གི་མཐའ་ཞེས་བརྗོད་པའི་རྒྱུ་མཚན་ནི། ལེགས་སྦྱར་ལ་རྣམ་དབྱེའི་རྐྱེན་རྣམས་མིང་དེའི་མཐའ་སྦྱར་བས་རྣམ་དབྱེ་རྐྱེན་ལྡན་ཞེས་པར་གོ དེ་དག་ལ་བྱེད་པ་དྲུག་ཏུ་འདོད་པ་དང༌། དེ་དག་གི་རྣམ་དབྱེའི་རྐྱེན་བསྡུས་ནས་ཚིག་སྡུད་བརྒྱབ་པ་ལ། བྱེད་པའི་ཚིག་གི་བསྡུ་བ་ཡིན་པར་ཤེས་པར་བྱ་ཞེས་པའི་དོན་ནོ། །
    བྱེད་པ་ཅན་གྱི་ཚིག་སྡུད་ནི། ཆོས་རྗེ་ས་པཎ་མཆོག་གི་སྒྲ་འཇུག་ལས། ལྔ་པ་ནི་བྱེད་པའི་ཚིག་དྲུག་གིས་བསྡུས་པ་སྟེ། དེའང་ཆོས་ལ་སྤྱོད་པ་ནི་ཆོས་སྤྱོད་ཅེས་པ་ལས་ཀྱི་ཚིག་བསྡུས་པ་དང༌། ཡོན་ཏན་གྱིས་ཐོབ་པ་ནི་ཡོན་ཏན་ཐོབ་ཅེས་པ་བྱེད་ཚིག་བསྡུས་པ་དང༌། མཆོད་པའི་ཆེད་དུ་བཙུགས་པ་ནི། མཆོད་སྡོང་ཞེས་དགོས་ཆེད་ཀྱི་ཚིག་བསྡུས་པ་དང༌། ཤིང་ལས་བྱུང་བའི་འབྲས་བུ་ལ་ཤིང་འབྲས་ཞེས་རྒྱུའི་ཚིག་བསྡུས་པ་དང༌། ཟས་ཀྱི་བཅུད་ལ་ཟས་བཅུད་ཅེས་འབྲེལ་བའི་ཚིག་བསྡུས་པ་དང༌། དཀའ་བ་ལ་གནས་པ་ལ་དཀའ་གནས་ཞེས་གཞིའི་ཚིག་བསྡུས་པ་རྣམས་སོ། །དེ་དག་ནི་ཚིག་སྡུད་པ་ཙམ་གྱིས་ལྡོག་པ་སྟོན་པར་ཟད་དོ། །ཞེས་གསུངས། དེས་ན་གོང་ནས་བཤད་པའི་ལས་སོགས་དྲུག་ལ་བསྡུས་པ་བྱས་པ་དེ་ནི། དེ་ལྡན་གྱི་རྐྱེན་བསྡུས་པ་ཙམ་ལས་དོན་ལ་ལྡོག་པ་སྟོན་པ་སྟེ་ཁྱད་པར་སྟོན་པའི་ཚིག་ཡིན་པར་གསུངས། འོན་ཀྱང་འདི་ལ་དོན་གྱི་ལྡོག་པ་སྟོན་མིན་ལ་དཔྱད་དགོས་པར་སྣང་སྟེ། དཔེར་ན། མཆོད་སྡོང་དང༌། ཤིང་འབྲས་ལྟ་བུ་ནི་དོན་གྱི་ངོ་བོ་ཙམ་ལས་ལྡོག་པ་སྟོན་པར་མི་འགྱུར་ཞིང༌། ཡོན་ཏན་ཐོབ་ལྟ་བུ་ནི་དོན་གྱི་ལྡོག་པ་སྟོན་པར་འགྱུར་བས་ཁྱད་པར་ཆེ། དེའི་རིགས་ཀྱི་ཁྱད་པར་ཞིབ་ཏུ་དཔྱད་ན་ཚིག་སྡུད་མ་བརྒྱབ་པའི་སྔོན་གྱི་ཚིག་དེ་དང༌། ཚིག་སྡུད་བརྒྱབས་པའི་རྗེས་ཀྱི་སྒྲ་དོན་གཉིས་ལ་ཁྱད་པར་ཡོད་དེ། དཔེར་ན། ཤིང་ལས་བྱུང་བའི་སྒམ་ཞེས་བརྗོད་ན་དོན་གྱི་ལྡོག་པ་སྟོན་པ་སྨྲས་མེད་ཡིན་མོད། ཚིག་སྡུད་བརྒྱབས་ཏེ་ཤིང་སྒམ་ཞེས་བརྗོད་ན་དོན་གྱི་ངོ་བོ་ཙམ་ལས་སྟོན་པར་མི་འགྱུར། འདིའི་རིགས་ལ་ཁྱད་པར་དབྱེ་རྒྱུ་གལ་ཆེ། ཀུན་མཁྱེན་རོང་ཟོམ་དང༌། པཎ་ཆེན་ཤཱཀ་མཆོག་གཉིས་ཀའི་གཞུང་དུ། རྒྱན་གྱི་ཆེད་ཀྱི་གསེར་ལ་རྒྱན་གསེར་ལྟ་བུའོ། །ཞེས་གཞུང་གཉིས་ཀར་འཁོད་ཡོད་པ་ནི། ལེགས་སྦྱར་གྱི་དབང་དུ་བཏང་ན་ཚིག་སྦྱོར་འགྲིག་པར་ངེས་མོད། བོད་སྐད་ཀྱི་དབང་དུ་བཏང་ན་ཅུང་མི་བདེ་བར་སྣང༌། དེ་ལས་རྒྱན་གྱི་ཆེད་དུ་བཟོས་པའི་གསེར་ལ་གསེར་རྒྱན་ཞེས་བཅོས་ན་བདེ་བར་མངོན། དོན་ལའང་དེ་ལྟ་བུ་ཞིག་གོ་རྒྱུ་ལས་མ་འདས། དེ་བཞིན་གསེར་གྱི་རྒྱན་ལ་གསེར་རྒྱན་ཞེས་པ་འབྲེལ་བའི་ཚིག་བསྡུས་པ་དང༌། རྒྱན་གསེར་ཞེས་པར་དགོས་པའི་ཚིག་བསྡུས་ཞེས་བཤད་ན་གོ་དོན་རྟོགས་པའི་ཁྱད་པར་མཆིས། གཞན་རྣམས་རྟོགས་སླ་བས་བཞག
    གསུམ་པ་བྱེ་བྲག་བསྡུ་བ་ནི། སྨྲ་སྒོ་ལས་ཁྱད་པར་བསྡུ་བ་ཞེས་གསུངས་ཏེ། རྩ་བ་ལས། སྔ་མ་ཕྱི་མ་སྦྱོར་བ་ཡིས། །ཁྱད་པར་བསྡུ་བར་རྣམ་པ་གཉིས། །ཞེས་གསུངས་པའི་དོན་ནི། སྐབས་འདིའི་ཁྱད་པར་བསྡུ་བ་ཞེས་པའི་ཁྱད་པར་ནི། ཁྱད་ཆོས་ལ་འཇོག་དགོས་པས་ཁྱད་ཆོས་བསྡུ་བ་ཞེས་བརྗོད་ཀྱང་འཐུས། དེ་ལྟ་བུའི་ཁྱད་ཆོས་བསྡུ་བ་ལ་ཁྱད་ཆོས་ཚིག་སྔ་མར་འཇོག་པ་དང༌། ཁྱད་ཆོས་ཚིག་ཕྱི་མར་འཇོག་པའམ་སྦྱར་བ་གཉིས་སུ་ཡོད་པས། ཁྱད་པར་བསྡུ་བའམ་ཁྱད་ཆོས་བསྡུ་བར་རིགས་གཉིས་ཡོད་པར་བསྟན་པ་དང༌། དེ་གཉིས་གང་ཡིན་ཡང་ཁྱད་པར་བསྡུ་བ་ཡིན་པ་མཉམ། དེས་ན་(Aཁྱད་པར་བསྡུ་བ)འི་གོ་དོན་ནི། (Bབསྡུས་དོན་གྱི་ཚིག་སྔ་ཕྱི་གང་རུང་དུ་ཁྱད་ཆོས་ཀྱི་ཚིག་ཡོད་པ་ཞིག་ལ་ཁྱད་ཆོས་བསྡུ་བ་ཞེས་སུ་བརྗོད།) དེ་ནི་ལེགས་སྦྱར་གྱི་དབང་དུ་བཏང་ན་ཁྱད་ཆོས་སྔོན་དུ་སྦྱོར་བ་སྟབས་བདེ་མོད། བོད་སྐད་ལ་ཅུང་ཟད་དཀའ། འོན་ཀྱང་སྙན་ངག་རེ་ཟུང་ལ་འཇུག་པར་སྣང་སྟེ། སྔོ་ལྗང་ལོ་མས་ས་གཞི་ཁེབས། །ལྟ་བུ་ཡིན་མོད། དེ་ལ་ཚིག་སྡུད་བརྒྱབ་ན། ལྗང་ལོ་ལྟ་བུ་དང༌། དེ་བཞིན། དཀར་གསལ་ཟླ་བ་ནམ་མཁའི་དབྱིངས་སུ་མཛེས། ། ཞེས་པར་ཚིག་སྡུད་བརྒྱབ་ན། དཀར་ཟླ་ལྟ་བུ་དང༌། མཛེས་པའི་བཞིན་རས་ལ་མཛེས་བཞིན་ལྟ་བུ་ནི་ཚིག་སྔ་མར་ཁྱད་ཆོས་སྦྱར་བ་དང༌། ཚིག་ཕྱི་མར་ཁྱད་ཆོས་སྦྱར་བ་ནི། རས་ཡང་ཡིན་ལ་དཀར་པོའང་ཡིན་པ་ལ། རས་དཀར་ཞེས་པ་དང༌། ནམ་མཁའ་ཡང་ཡིན་ལ་སྔོན་པོའང་ཡིན་པ་ལ། གནམ་སྔོན་ཞེས་པ་ལྟ་བུའི་བསྡུ་བ་ནི་ཚིག་ཕྱི་མར་ཁྱད་ཆོས་སྦྱར་བ་ཡིན་པས་འདི་ནི་རྟོགས་སླའོ། །
    བཞི་པ་ཡན་ལག་བསྡུ་བ་ནི། རྩ་བ་ལས། འབྲེལ་བ་དག་དང་གོ་རིམས་(རིམ་)དང༌། །དོན་དང་གྲགས་པའི་ཡན་ལག་ནི། །བསྡུ་བ་བཞི་པོ་གྲགས་པ་ཡང༌། །འཇིག་རྟེན་བསྟན་བཅོས་དག་ལ་གཉིས། །ཞེས་གསུངས། སྐབས་འདིའི་ཡན་ལག་བསྡུ་བ་ཞེས་པའི་གོ་དོན་ཐོག་མར་རྟོགས་པར་བྱ་དགོས་པར་བརྟེན། ཆོས་རྗེ་ས་པཎ་མཆོག་གི་མཁས་འཇུག་ལས། ཆོས་གང་ཞིག་གཙོ་བོའི་ཤུགས་ཀྱི་ཡན་ལག་སྡུད་པའོ། །ཞེས་གསུངས། དེས་ན་སྐབས་འདིའི་ཡན་ལག་བསྡུ་བའི་གོ་དོན་རྟོགས་སླ་སྟེ། ཆོས་གང་ཞིག་གཙོ་བོ་ཞེས་པས་དོན་གྱི་གཙོ་བོ་དང༌། འབྲེལ་བའི་གཙོ་བོ། རིམ་པའི་གཙོ་བོ། སྐབས་ཀྱི་གཙོ་བོ་ཡོད་པ་རྣམས་ཡིན་ཞིང༌། དེ་ལྟ་བུའི་གཙོ་བོའི་དོན་དངོས་སུ་བརྗོད་པ་ལ་བརྟེན་ནས། བསྡུ་བར་བྱ་བ་རྣམས་སོགས་སྒྲ་ལྟ་བུས་སྡུད་སྒྲས་བསྡུས་པ་ཞིག་ལ་ཡན་ལག་བསྡུ་བ་ཞེས་པར་བརྗོད། སྐབས་འདིའི་ཡན་ལག་ནི་ཡན་ལག་ཅན་དང་ཡན་ལག་གཉིས་སུ་དབྱེ་བའི་ཡན་ལག་མིན་པར། སྐབས་བབ་ཀྱི་བརྗོད་བྱའི་དོན་ལ་བརྟེན་ནས་བཞག་པའི་ཡན་ལག་སྟེ་སྒྲས་བརྗོད་རིགས་ཀྱི་ཡན་ལག་ཞིག་ལ་གོ་དགོས། དེས་ན་བསྡུ་བར་བྱ་བའང་དེ་ཉིད་ཡིན། དོན་གནད་འདི་ཉིད་རྟོགས་པ་དང་བསྟུན་ནས་གོང་གི་རྩ་བའི་དོན་ནི། དེ་ལྟ་བུའི་ཡན་ལག་བསྡུ་བར་དབྱེ་ན་ནང་གསེས་བཞིར་འགྱུར་ཞིང༌། དེ་ལས་དང་པོ་ནི་འབྲེལ་བའི་ཡན་ལག་བསྡུ་བ་དང༌། གཉིས་ལ་ནི་གོ་རིམ་གྱི་ཡན་ལག་བསྡུ་བ་དང༌། གསུམ་པ་དོན་གྱི་ཡན་ལག་བསྡུ་བ་དང༌། གྲགས་པའི་ཡན་ལག་བསྡུ་བ་བཅས་ཡིན་ཞིང༌། དེ་ལས་གྲགས་པའི་ཡན་ལག་བསྡུ་བར་ནང་གསེས་གཉིས་སུ་འགྱུར་སྟེ། འཇིག་རྟེན་ལ་གྲགས་པ་དང༌། བསྟན་བཅོས་ལ་གྲགས་པ་གཉིས་ཡོད་ཅེས་གསུངས། 
    སྐབས་འདིར་བཤད་པའི་འབྲེལ་བའི་ཡན་ལག་བསྡུ་བ་ལ་ཡང་གཉིས་སུ་འགྱུར་སྟེ། བདག་གཅིག་འབྲེལ་དང༌། དེ་ལས་བྱུང་འབྲེལ་གཉིས་སུ་ཡོད་པའི་དང་པོ་ནི། ལུས་ལ་སོགས་པའི་དབང་པོ་རྣམས་སོ་ལྟ་བུ་སྟེ། ལུས་དང་དབང་པོ་གཉིས་ནི་བདག་ཉིད་གཅིག་པའི་འབྲེལ་བར་གྲུབ་ཅིང༌། དེ་ལས་སྐབས་བབ་ཚིག་གིས་ལུས་གཙོ་བོར་བརྗོད་པའི་ཤུགས་ཀྱིས་མིག་རྣ་རྣམས་ནི་སོགས་སྒྲས་བསྡུས་པ་ཡིན་ལ། དེ་བཞིན། མཐེ་བོང་སོགས་སོར་མོ་ཞེས་པའང་དེ་ཉིད་ཡིན། གཉིས་པ་དེ་ལས་བྱུང་འབྲེལ་ནི། མ་རིག་པ་སོགས་རྟེན་འབྲེལ་བཅུ་གཉིས་ཞེས་པ་ལྟ་བུ་སྟེ། རྟེན་འབྲེལ་ཕྱི་མ་རྣམས་ནི་མ་རིག་པ་ལས་བྱུང་བས་ན་དེ་བྱུང་འབྲེལ་གྱི་འབྲེལ་བ་གྲུབ་པ་དང༌། སོགས་སྒྲས་རྟེན་འབྲེལ་ཕྱི་མ་རྣམས་བསྡུས།
    གོ་རིམ་བསྡུ་བ་ལ་ཡང་གཉིས་ཡོད་དེ། ཚིག་གི་གོ་རིམ་བསྡུ་བ་དང༌། དོན་གྱི་གོ་རིམ་བསྡུ་བ་གཉིས་ལས། དང་པོ་ཚིག་གི་གོ་རིམ་བསྡུ་བ་ནི། གཟུགས་ལ་སོགས་པའི་ཕུང་པོ་ལྔ་ཞེས་པ་ལྟ་བུ་ནི་ཚིག་ཙམ་སྟེ། གྲངས་འདྲེན་ལྟ་བུའི་སྐབས་སུ་གཟུགས་ཀྱི་ཕུང་པོ་དང་པོར་འཇོག་པ་དང༌། དེ་ལས་གཞན་རྣམས་ནི་སོགས་སྒྲས་བསྡུས་པ་དང༌། དེ་བཞིན་དོན་གྱི་གོ་རིམ་ནི༑ སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ཅེས་པར་མཚོན་དོན་གྱི་དབང་གིས་ཕ་རོལ་ཏུ་ཕྱིན་པ་དྲུག་གི་གོ་རིམ་དང་པོ་སྦྱིན་པ་ཡིན་པ་དང༌། གཞན་རྣམས་ནི་སོགས་སྒྲས་བསྡུས། 
    དོན་གྱི་ཡན་ལག་བསྡུ་བ་ལ་ཡང་གཉིས་ཡོད་དེ། གཙོ་བོའི་དོན་གྱི་ཡན་ལག་བསྡུ་བ་དང༌། གནས་སྐབས་ཀྱི་དོན་གྱི་ཡན་ལག་བསྡུ་བ་གཉིས་ཡོད་པ་ལས་དང་པོ་ནི། ཤེས་རབ་ལ་སོགས་པའི་ཕ་རོལ་ཏུ་ཕྱིན་པ་ཞེས་པ་ལྟ་བུ་སྟེ། ཕ་རོལ་ཏུ་ཕྱིན་པ་རྣམས་ལས་དོན་གྱི་དབང་དུ་བཏང་བའི་གཙོ་བོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་པར་བརྟེན། དེ་ལ་སོགས་སྒྲ་སྦྱར་ནས་གཞན་རྣམས་བསྡུས་པ་དང༌། གཉིས་པ་གནས་སྐབས་ཀྱི་དབང་དུ་བཏང་བའི་གཙོ་བོ་ནི། བུམ་པ་ལ་སོགས་པའི་རྟགས་བརྒྱད་ཅེས་པ་ལྟ་བུ་སྟེ། དེ་ནི་གནས་སྐབས་དེར་གཙོ་བོར་བཞག་པ་ཙམ་ལས་སྤྱིར་གཙོ་བོ་མིན་ནོ། །
    གྲགས་པའི་ཡན་ལག་བསྡུ་བ་ལ་གཉིས་ཡོད་དེ། འཇིག་རྟེན་ལ་གྲགས་པའི་ཡན་ལག་བསྡུ་བ་དང༌། བསྟན་བཅོས་ལ་གྲགས་པའི་ཡན་ལག་བསྡུ་བ་གཉིས་ཡོད་པའི་དང་པོ་ནི། ཀ་བ་བུམ་པ་ལ་སོགས་པའི་ཐ་སྙད་ཅེས་པ་ལྟ་བུ་དང༌། གཉིས་པ། ཕྲད་དང་རྣམ་དབྱེ་ལ་སོགས་པའི་མཚན་ཉིད་ཅེས་པ་ལྟ་བུ་ཡིན་ནོ། །
    ལྔ་པ་གཞི་བསྡུ་བ་ནི། རྩ་བ་ལས། རིགས་བསལ་བྱས་དང་མ་བྱས་པའི། །གཞི་བསྡུ་བ་ནི་གཉིས་ཡིན་ནོ། །ཞེས་པའི་དོན་ནི། གཞི་བསྡུ་བ་ལ་རིགས་བསལ་ནས་བསྡུ་བ་སྟེ། རིགས་གང་ཡིན་པ་དེ་ཉིད་ངོས་འཛིན་གྱི་ཚིག་དང་འབྲེལ་ནས་སྡུད་པ་དང༌། རིགས་མ་བསལ་བ་སྟེ། རིགས་མཚོན་པའི་ཚིག་དང་མ་འབྲེལ་བའི་སྡུད་པ་གཉིས་ཡོད་པ་ནི། གཞི་བསྡུ་བ་ཡིན་པར་གསུངས། སྐབས་འདིར་ཆོས་རྗེ་ས་པཎ་གྱི་སྒྲ་འཇུག་ལས། དང་པོ་ནི་རང་གི་རིགས་ཙམ་བསྡུས་པས་གཞན་ལྡོག་པ་སེལ་བ་སྟེ། དཔེར་ན། ཆོས་ཐམས་ཅད་ཅེས་པའམ། དངོས་པོ་མཐའ་དག་ཅེས་པ་ལ་སོགས་པའོ། །རིགས་བསལ་མ་བྱས་པའི་བསྡུ་བ་ནི། དམིགས་ཀྱིས་མ་བཟུང་བའི་སྡུད་པ་སྟེ། དཔེར་ན་ཐམས་ཅད་དམ། ཀུན་ནམ། ཟད་པར་རམ། བས་པར་རམ། མཐའ་དག་གམ། མ་ལུས་པ་ལ་སོགས་པར་སྡུད་པའོ། །ཞེས་གསུངས། གཞི་བསྡུ་བ་ནི་གོང་གསལ་དེ་དག་གིས་རྟོགས་ནུས། སྐབས་འདིར་གཞི་བསྡུ་བ་ཞེས་པའི་གཞི་ཇི་ཡིན་སྙམ་ན། བསྡུ་བྱ་དང་སྡུད་བྱེད་སོགས་ཀྱི་དབྱེ་བ་མེད་པར་དོན་གྱི་གཞི་གང་ཡིན་པ་དེ་ཉིད་སྡུད་པར་འགྱུར་བས་གཞི་བསྡུ་བར་བརྗོད། གཞི་བསྡུ་བའི་གོ་དོན་ཡང་དེ་ལས་གཞན་མི་སྣང༌།
    དྲུག་པ་གཞི་གཅིག་ཏུ་བསྡུ་བ་ནི། རྩ་བ་ལས། ཕྱོགས་གཅིག་དག་ཏུ་བྱེད་པ་དང༌། །སོ་སོའི་ཕྱོགས་གཅིག་བྱེད་པ་ཡིས། །གཞི་གཅིག་བསྡུ་བ་གཉིས་སུའོ། །ཞེས་པའི་དོན་ནི། ཕྱོགས་གཅིག་སྟེ་རིགས་གཅིག་པ་ཡིན་པར་གྱུར་པའི་ཆོས་རྣམས་ཁྱད་ཆོས་སམ་མཚན་ཉིད་གཅིག་ཏུ་བསྡུ་བ་དང༌། ཕྱོགས་སོ་སོ་བ་སྟེ་རིགས་ཐ་དད་པའི་ཆོས་རྣམས་ཁྱད་ཆོས་སམ་མཚན་ཉིད་གཅིག་ཏུ་བསྡུ་བ་ནི་གཞི་གཅིག་ཏུ་བསྡུ་བ་སྟེ། ཁྱད་ཆོས་སམ་མཚན་ཉིད་གཅིག་ཏུ་བསྡུས་པས་སོ། །དེ་ལ་བརྟེན་ནས་གཞི་གཅིག་ཏུ་བསྡུ་བ་རྣམ་པ་གཉིས་སུ་དབྱེ་བར་གསུངས། སྐབས་འདིར་ཆོས་རྗེ་ས་པཎ་གྱི་སྒྲ་འཇུག་ལས་(Aགཞི་གཅིག་ཏུ་བསྡུ་བ)འི་མཚན་ཉིད་ནི། (Bཆོས་གང་ཞིག་ཕྱོགས་གཅིག་ཏུ་བསྡུས་པའོ།) །གཉིས་པ་ལ་གཉིས་ཏེ། རྫས་གཅིག་པ་ཕྱོགས་གཅིག་ཏུ་བསྡུས་པ་དང༌། རྫས་ཐ་དད་པ་ཕྱོགས་གཅིག་ཏུ་བསྡུས་པའོ། །དང་པོ་ནི། འདུས་བྱས་ཐམས་ཅད་མི་རྟག་པ་ལྟ་བུའོ། །གཉིས་པ་ནི། འདུས་བྱས་དང་འདུས་མ་བྱས་གཉིས་ཀའང་བདག་མེད་པ་ལྟ་བུའོ། །དེ་དག་ནི་སྔར་གྱི་གཞི་བསྡུ་བ་ཉིད་ཕྱོགས་གཅིག་ཏུ་སྡུད་པས་ནས་(ན་)གཞི་གཅིག་ཏུ་བསྡུ་བ་ཞེས་བྱའོ། །ཞེས་གསུངས། གོང་དུ་དྲངས་པའི་དོན་དེ་ཉིད་ཀྱིས་སྐབས་དོན་དངོས་རྟོགས་ཐུབ།
    བདུན་པ་དེའི་སྐྱེས་བུའི་བསྡུ་བ་ལ་མདོར་བསྟན་པ་དང༌། རྒྱས་པར་བཤད་པ་གཉིས་ལས་དང་པོ་ནི། རྩ་བ་ལས། ངོ་བོའམ་ནི་ཆོས་ཀྱང་རུང༌།། ཐ་དད་གོ་བར་བྱེད་པ་ཡི། །དེ་ཡི་སྐྱེས་བུ་གསུམ་ཡིན་ཏེ། །བྱེད་པའི་ཚིག་དང་ལས་འཛིན་དང༌། །བ་གཉིས་པ་ཞེས་བྱ་བའོ། །ཞེས་གསུངས་པའི་དོན་ནི༑ དེའི་སྐྱེས་བུ་ནི་ཇི་ལྟ་བུ་ཞེ་ན། ཆོས་རྗེ་ས་པཎ་མཆོག་གི་སྒྲ་འཇུག་ལས། ཆོས་ཐ་དད་དུ་སྦྱོར་བའི་སྒྲའོ། །ཞེས་གསུངས། བསྡུ་བར་བྱ་བའི་དོན་དུ་མ་ལྷན་དུ་བསྡུས་པའི་སྐབས་སུ་བསྡུས་དོན་ལའང་བསྡུ་བྱའི་ཚིག་དོན་སོ་སོར་ཡོད་པ་ཞིག་ལ་སྐབས་འདིར་དེའི་སྐྱེས་བུའི་བསྡུ་བར་བཤད། དེ་ལྟ་བུའི་སོ་སོར་སྣང་བ་ནི་གང་ཞེ་ན། གཉིས་ཏེ་ངོ་བོ་སྟེ་ཁྱད་གཞི་ཐ་དད་པ་དང༌། ཆོས་ཏེ་ཁྱད་གཞི་དང་ཁྱད་ཆོས་ཐ་དད་དུ་གོ་བར་བྱེད་པ་ལས་མ་འདས། དཔེར་ན༑ ངོ་བོ་ཐ་དད་དུ་གོ་བར་བྱེད་པ་ནི། ཀ་བ་དང་བུམ་པ་ཞེས་པའི་སྒྲ་གཉིས་བསྡུས་པ་ན། ཀ་བུམ་ཞེས་བརྗོད་པ་དང༌། སྒྲ་དེས་ཀ་བུམ་གཉིས་ཀ་ཐ་དད་དུ་གོ་བར་བྱེད་པའི་སྐབས་འདིར་བཤད་པའི་དེའི་སྐྱེས་བུའི་བསྡུ་བ་ཡིན་པ་དང༌། དེ་བཞིན་ཁྱད་གཞི་དང་ཁྱད་ཆོས་ཐ་དད་དུ་གོ་བར་བྱེད་པ་ནི། དཔེར་ན། ཀ་བ་རིང་པོ་ལ་ཀ་རིང་ཞེས་བརྗོད་པ་ལྟ་བུ་སྟེ། ཀ་རིང་ཞེས་པས་བསྡུ་བྱའི་དོན་སོ་སོར་མཚོན་པར་ནུས། དོན་དེ་ལྡན་གྱི་དེའི་སྐྱེས་བུ་ལ་དབྱེ་ན་གསུམ་སྟེ། བྱེད་པའི་ཚིག་གི་དེའི་སྐྱེས་བུའི་བསྡུ་བ་དང༌། ལས་འཛིན་པའི་དེའི་སྐྱེས་བུའི་བསྡུ་བ་དང༌། བ་གཉིས་པའི་དེའི་སྐྱེས་བུའི་བསྡུ་བ་བཅས་ཡིན། སྐབས་འདིར་བཤད་པའི་དབྱེ་བ་དེ་གསུམ་ནི་གོང་དུ་བཤད་པའི་མདོར་བསྡུ་བའི་ཁོངས་སུ་ཡོད་པ་དེ་དང་དོན་གཅིག་མོད། འོན་ཀྱང་མདོར་བསྡུ་བའི་སྐབས་སུ་བསྡུ་བྱ་ཚིག་ཏུ་བཞག་པ་དང༌། སྐབས་འདིར་བསྡུས་དོན་གྱིས་བསྡུ་བྱའི་དོན་སོ་སོར་ཡོད་པ་ཇི་བཞིན་དོན་ཐ་དད་དུ་གོ་བར་བྱེད་པ་ལ་སྦྱར་བས། གཞི་གཅིག་ཡིན་ཡང་ལྟ་སྟངས་མི་འདྲ་བས་བལྟས་པ་འདྲ་བའི་ཁྱད་པར་ཡོད། 
    གཉིས་པ་རྒྱས་པར་བཤད་པ་གསུམ་སྟེ། བྱེད་པའི་ཚིག་གི་བསྡུ་བ་དང༌། ལས་འཛིན་པའི་བསྡུ་བ་དང༌། དེའི་སྐྱེས་བུའི་བསྡུ་བ་བཅས་ལས་དང་པོ་ནི་བསྒྲུབ་པ་ལ་རྣམ་པར་དབྱེ་བ་བདུན་དུ་འགྱུར་བ་དང༌། དགག་པ་ལ་མེད་དགག་མ་ཡིན་དགག་གཉིས་བཅས་ཡོད་པ་ལས། དང་པོ་རྣམ་པར་དབྱེ་བ་བདུན་ནི། རྩ་བ་ལས། དེ་ལ་བྱེད་པ་བརྒྱད་ཡིན་ཏེ། །དང་པོ་ལ་སོགས་བདུན་པའི་མཐའ། །རྣམ་དབྱེ་བསྒྱུར་བ་བདུན་པོ་དང༌། །ཕྲད་དང་སྦྱོར་བ་བྲལ་བའི་ཕྱིར། །གཞན་དང་སྦྱར་མེད་བོད་པ་སྤང༌། །དགག་པ་དང་ནི་བརྒྱད་ཡིན་ནོ། །ཞེས་པའི་དོན་ནི། དེ་སྒྲ་སྙེག་ས་ནི་བྱེད་པའི་བསྡུ་བ་ཡིན་ཞིང༌། བྱེད་པ་ལ་དབྱེ་ན་བརྒྱད་ཡོད་མོད། འོན་ཀྱང་ལེགས་སྦྱར་གྱི་དབང་དུ་བཏང་ན། རྐྱེན་གྱིས་བསྒྱུར་བ་ཡོད་པ་བདུན་ཏེ། བྱེད་པ་དང་པོ་ནས་བདུན་པའི་བར་རྣམ་དབྱེའི་རྐྱེན་གྱིས་བསྒྱུར་ཡོད་མོད། བརྒྱད་པ་འབོད་པ་ལ་མིང་གང་ཡིན་པ་དེ་ཉིད་བརྒྱད་པར་སྒྱུར་བྱེད་ཀྱི་རྐྱེན་གཞན་མེད་པས། བརྒྱད་པ་དོར་བས་ལྷག་མ་བདུན་གནས་པ་དང༌། དེའི་སྟེང་ལ་དགག་པ་བསྣན་པས་བརྒྱད་ནི་སྐབས་འདིར་བཤད་པའི་བྱེད་པ་བརྒྱད་ཡིན། འོན་ཀྱང་དགག་པ་གཤམ་ནས་རྒྱས་པར་བཤད་པར་འགྱུར། སྤྱིར་ལེགས་སྦྱར་གྱི་བརྡ་སྤྲོད་པའི་དབང་དུ་བཏང་ན། བྱེད་པའི་བསྡུ་བ་ནི་དེའི་སྐྱེས་བུའི་བསྡུ་བ་ཡིན་ཞིང༌། དེའི་ཚུལ་གོང་ནས་བཤད་ཟིན། བྱེད་པ་དང་པོར་ཕྲད་ཀྱི་སྦྱོར་བ་ཡོད་པ་ནི་ལེགས་སྦྱར་གྱི་དབང་དུ་བཏང་མོད། བོད་སྐད་ལ་དང་པོར་ཕྲད་མེད་པའང་ཤེས་པར་བྱ་བ་གནད་དུ་ཆེ། དེ་དག་སྡུད་ཚུལ་གོང་ནས་ཚིག་གི་བསྡུ་བ་བཤད་པའི་སྐབས་ལས་གཞན་མ་མཆིས། འོན་ཀྱང་དཔེར་མཚོན་ཙམ་བཀོད་ན། དང་པོ་བསྡུས་པ་ནི། ཤིང་ཡན་ལག་རྒྱས་པ་ལ་ཤིང་རྒྱས་ཞེས་པ་ལྟ་བུ་དང༌། གཉིས་པ་ནི། བཟང་པོར་སྤྱོད་པ་ལ་བཟང་སྤྱོད། གསུམ་པ་ནི། ལྷུན་གྱིས་གྲུབ་པ་ལ་ལྷུན་གྲུབ། བཞི་པ་ནི། མཆོད་པའི་རྟེན་དུ་བཞེངས་པའི་སྡོང་པོ་ལ་མཆོད་སྡོང༌། ལྔ་པ་ནི། ཤིང་ལས་བྱུང་བའི་འབྲས་བུ་ལ་ཤིང་འབྲས། དྲུག་པ་ནི། གསེར་གྱི་རྒྱན་ཆ་ལ་གསེར་རྒྱན། བདུན་པ་ནི། ཞི་བར་གནས་པ་ལ་ཞི་གནས་ཞེས་པ་ལྟ་བུ་རྣམས་སོ། །
    གཉིས་པ་དགག་པ་བྱེ་བྲག་ཏུ་བཤད་པ་ལ་གསུམ་སྟེ། མདོར་བསྟན་པ༑ རྒྱས་པར་བཤད་པ། ངེས་ཚིག་གི་སྒོ་ནས་དོན་བསྡུ་བ་བཅས་ལས། དང་པོ་མདོར་བསྟན་པ་ནི་རྩ་བ་ལས། མཚན་ཉིད་དབང་གིས་ཕྱེ་བ་ཡི། །མ་ཡིན་དགག་ལ་བཅུ་བཞི་དང༌། །མཚན་ཉིད་དབྱེ་བ་མེད་མོད་ཀྱི། །ཡུལ་དང་དུས་ཀྱིས་ཕྱེ་བ་ཡི། །མེད་པར་དགག་པ་བཅུ་གཅིག་དང༌། །གང་ལྡན་དགག་པར་འདོད་པའོ། །ཞེས་གསུངས། སྐབས་འདིར་བཤད་བཞིན་པ་ནི་དགག་པ་ཡིན་ཞིང༌། དེ་ལ་དབྱེ་ན་མ་ཡིན་དགག་དང་མེད་དགག་གཉིས་སུ་ཡོད་ལ། མ་ཡིན་དགག་ལ་མཚན་ཉིད་ཀྱིས་ཕྱེ་བའི་ནང་གསེས་དབྱེ་བ་བཅུ་བཞི་དང༌། མེད་དགག་ལ་མཚན་ཉིད་ཀྱིས་ཕྱེ་བའི་དབྱེ་བ་མེད་ཀྱང༌། ཡུལ་དང་དུས་ཀྱི་དབང་གིས་ཕྱེ་ན་ནང་གསེས་དབྱེ་བ་བཅུ་གཅིག་ཡོད་པ་དང༌། དེ་གཉིས་ཀྱི་ནང་གསེས་དབྱེ་བ་གང་ཞིག་ཡིན་པར་གྱུར་པ་དེ་དག་ནི་དགག་པ་ཡིན་ལ༑ སྡུད་པའི་སྐབས་སུའང་དགག་པའི་རྣམ་འགྱུར་ལྡན་དགོས་ཤིང། ཚིག་ཚོགས་སྐྱུང་བའི་རྣམ་པར་གནས་པས་དགག་པའི་སྡུད་པ་ཞེས་ཀྱང་བརྗོད། 
    གཉིས་པ་རྒྱས་པར་བཤད་པ་ལ་མ་ཡིན་དགག་དང༌། མེད་དགག་གཉིས་ལས་དང་པོ་མ་ཡིན་དགག་བཤད་པ་ལ། མ་ཡིན་དགག་གི་མཚན་ཉིད་ཇི་ལྟ་བུ་ཞེ་ན། ཆོས་རྗེ་ས་པཎ་གྱིས་མཛད་པའི་སྒྲ་འཇུག་ལས། ཆོས་གཞན་བཀག་པས་འཕེན་པའོ། །ཞེས་གསུངས། དེས་མ་ཡིན་དགག་གིས་དོན་གང་ཞིག་བཀག་པའི་ཤུལ་དུ་ཆོས་གཞན་འཕེན་པ་ཞིག་སྟེ། དཔེར་ན༑ དེབ་འདི་ངའི་མ་ཡིན་ཞེས་པར་རང་གི་མ་ཡིན་པར་བཀག་པའི་ཤུལ་དུ་གཞན་གྱི་ཡིན་པར་སྒྲུབ་པ་འཕེན་པ་ཞིག་ཡིན་ཞིང༌། དེ་ལྟ་བུའི་དགག་སྒྲ་སྦྱོར་ཚུལ་དང་དགག་ཚུལ་ཞིག་ལ་མ་ཡིན་དགག་ཅེས་བརྗོད། དེར་རྩ་བ་ལས། གཞན་དང་མི་མཐུན་གཉེན་པོ་དང༌། །ཆུང་དང་ཕྲ་དང་ཉུང་བ་དང༌།། ཡུན་ཐུང་ལྷག་མ་མེད་པ་དང༌། །མཐའ་དག་མིན་པ་བྲལ་བ་དང༌། །དམན་དང་ཞན་དང་ཞུམ་པ་དང༌། །འདྲ་བ་དག་ལས་དགག་པ་ནི། །མ་ཡིན་དགག་པར་འདོད་པའོ། །ཞེས་པའི་དོན་ནི། དང་པོ་གཞན་མ་ཡིན་པར་དགག་པ་ནི༑ རྒྱལ་པོ་ལ་བྲམ་ཟེ་མ་ཡིན་ཞེས་བརྗོད་པ་ལྟ་བུ་ཡིན་ཞིང༌། སྐབས་འདིའི་གཞན་ཞེས་པ་ནི་རྒྱལ་པོ་ལ་ཕྱོགས་ནས་བྲམ་ཟེ་མ་ཡིན་ཞེས་པར། གཞན་ནི་བྲམ་ཟེ་འཇོག་དགོས་ཏེ། བྲམ་ཟེ་ཡིན་པ་བཀག་པས་དགག་བྱ་གཞན་ལ་སྦྱར་བས་གཞན་དགག་པ་ཞེས་བཏགས་པ་དང༌། བྲམ་ཟེ་མ་ཡིན་པར་བཀག་པས་རྒྱལ་པོ་ཡིན་པར་འཕེན་པས་མ་ཡིན་དགག་ཏུ་འཇོག དེ་ཉིད་བསྡུས་ན་བྲམ་ཟེ་མིན་ཞེས་པ་ལྟ་བུའོ། །
    གཉིས་པ་མི་མཐུན་པ་ནི། རིག་པ་ལྟ་བུ་དགག་པ་ལ་མི་མཐུན་ཕྱོགས་ཀྱིས་དགག་སྟེ། རིག་པ་མ་ཡིན་པ་ཞེས་བརྗོད་པ་ལྟ་བུ་བསྡུས་ན་མ་རིག་པ་ཞེས་བརྗོད། སྐབས་འདིའི་མི་མཐུན་པ་ནི་འགོག་བྱེད་ལ་སྦྱར་བས་སོ། ། གསུམ་པ་གཉེན་པོས་དགག་པ་ནི། ཆགས་པ་ལྟ་བུ་དགག་པ་ལ་དེའི་གཉེན་པོས་དགག་སྟེ། དཔེར་ན། ཆགས་པ་མ་ཡིན་པ་ཞེས་བརྗོད། དེ་ཉིད་བསྡུས་ན་མ་ཆགས་པ་ལྟ་བུ་སྟེ། དགག་པར་བྱ་བའི་ཡུལ་དེ་བཀག་ན་དེ་ཉིད། དགག་བྱའི་གཉེན་པོར་བསྐྱེད་པས་གཉེན་པོས་དགག་པ་ཞེས་བརྗོད། བཞི་པ་ཆུང་བ་ནི། ཆུང་བ་ཞེས་པ་སྐབས་འདིར་སྒྲུབ་པར་གྲུབ་པ་སྟེ། དཔེར་ན། གཟུགས་ཆེན་པོ་མ་ཡིན་ཞེས་བཀག་ན། གཟུགས་ཆུང་བར་གྲུབ་པ་དང༌། དེ་ཉིད་བསྡུས་ན་གཟུགས་མེད་ཅེས་བརྗོད་པ་ལྟ་བུའོ། །
    ལྔ་པ་ཕྲ་བ་ནི། སྐབས་འདིར་ཕྲ་བའང་སྒྲུབ་པ་ཡིན་ཏེ། དཔེར་ན། འདུ་ཤེས་རགས་པ་མ་ཡིན་པ་ཞེས་བརྗོད་པའི་སྐབས་སུ་འདུ་ཤེས་ཕྲ་བ་སྒྲུབ་པར་འཕེན་པ་དང༌། བསྡུས་ན་འདུ་ཤེས་མེད་ཅེས་བརྗོད། དྲུག་པ་རྫས་ཉུང་བ་ནི། དེ་ཡང་སྐབས་འདིའི་སྒྲུབ་པ་སྟེ། དཔེར་ན། རྫས་མང་བ་མ་ཡིན་པ་ཞེས་བཀག་པས་རྫས་ཉུང་བ་སྒྲུབ་པར་འཕེན། དེ་བཞིན་བསྡུས་ན་རྫས་མེད་ཅེས་བརྗོད། བདུན་པ་ཡུན་ཐུང་བ་ནི། གོང་བཞིན་དེ་ཡང་སྒྲུབ་པ་ཡིན་ཏེ། དཔེར་ན། ཚེ་རིང་པོ་མ་ཡིན་པ་ཞེས་བཀག་པའི་ཤུལ་དུ་ཚེ་ཐུང་བ་འཕེན་པ་བཞིན་དང༌། དེ་ཉིད་བསྡུས་ན་ཚེ་མེད་ཅེས་བརྗོད་པ་ལྟ་བུའོ། །
    བརྒྱད་པ་ལྷག་མ་མེད་པ་ནི། དེ་ནི་དགག་བྱ་སྟེ། དཔེར་ན། གྲངས་གནས་དེ་ལས་མ་ལྷག་པ་ཞེས་བརྗོད་པའི་སྐབས་སུ་གྲངས་གནས་དེ་ཉིད་མཐའ་མར་གྲུབ་པ་དང༌། ཕྱོགས་མཚུངས་གྲངས་གནས་ལྷག་མ་ཡོད་པར་དགག་པ་ཡིན་ཞིང༌། བསྡུས་ན་གྲངས་མེད་ཅེས་བརྗོད། དགུ་བ་མཐའ་དག་མིན་པ་ནི། དགག་ཚུལ་ཞིག་སྟེ། ཀུན་མཁྱེན་རོང་ཟོམ་དང༌། པཎ་ཆེན་ཤཱཀ་མཆོག་གཉིས་ཀའི་གཞུང་དུ། རྒྱུ་མཐའ་དག་ནི་འབྲས་བུ་མཐའ་དག་ལ་ངེས་པ་མ་ཡིན་ནོ། །ཞེས་གསུངས། དེ་ལ་དཔོག་ན། བྱ་བ་མཐའ་དག་ལ་འབྲས་བུ་མཐའ་དག་ཡོད་པ་མ་ཡིན་ཞེས་པ་དགག་པ་ལྟ་བུར་སྣང༌། དེའི་དབང་དུ་བཏང་ན། དེ་ཉིད་དགག་ཚུལ་ཞིག་ལས་མ་འདས། དེ་ཉིད་བསྡུས་ན་བྱ་བ་མཐའ་དག་ལ་འབྲས་བུ་མཐའ་དག་མེད་ཅེས་བརྗོད་རྒྱུ་ལས་མ་དམིགས། བཅུ་པ་བྲལ་བ་ནི། དེ་ནི་དགག་ཚུལ་ཞིག་སྟེ། ཀུན་མཁྱེན་རོང་ཟོམ་དང་པཎ་ཆེན་ཤཱཀ་མཆོག་གཉིས་ཀས། དྲི་མ་དང་བྲལ་བ་ལ་མྱ་ངན་ལས་འདས་པ་ཞེས་གསུངས། བཅུ་གཅིག་པ་དམན་པ་ནི། དེ་ཉིད་སྐབས་འདིའི་དགག་བྱའི་སྒྲུབ་པ་སྟེ། དཔེར་ན། ཤེས་བྱའམ་ཡོན་ཏན་དམན་པ་ལ་ཡོན་ཏན་མེད་ཅེས་བརྗོད་པ་ལྟ་བུ་དང༌། བཅུ་གཉིས་པ་ཞན་པ་ནི། དེ་ཡང་གོང་བཞིན་སྒྲུབ་པ་སྟེ། རྟ་ལྟ་བུ་འགྲོས་ཞན་པ་ལ་འགྲོས་མེད་ཅེས་པ་དང༌། བཅུ་གསུམ་པ་སྟོབས་ཞུམ་ནི། དེ་ཡང་སྒྲུབ་པ་སྟེ། དཔེར་ན། མི་སྟོབས་ཞན་པ་སྟོབས་མེད་ཅེས་བརྗོད། བཅུ་བཞི་པ་འདྲ་བ་མ་ཡིན་པ་ནི། དེ་ཡང་སྒྲུབ་པ་སྟེ། ཀུན་མཁྱེན་རོང་ཟོམ་དང་པཎ་ཆེན་ཤཱཀ་མཆོག་གཉིས་ཀས། རིག་བྱེད་ཀྱི་གཟུགས་དང་འདྲ་བ་མ་ཡིན་པ་ལ་རིག་བྱེད་མ་ཡིན་པའི་གཟུགས། ཞེས་གསུངས། དེ་བཞིན་ལག་པས་བྲིས་པ་དང་འདྲ་བ་མ་ཡིན་པ་ལ་ལག་བྲིས་མིན་ཞེས་བརྗོད་པ་ལྟ་བུ་སྟེ། དེ་རྣམས་ནི་སྐབས་འདིར་བཤད་པའི་མ་ཡིན་དགག་གི་དབྱེ་བ་ཡིན་མོད། དེ་དག་མཁས་པའི་རྩལ་རྫོགས་པར་ཕན་པས་ཞིབ་ཏུ་དཔྱད་ན་དགོས་ཕན་ཆེ། 
    མ་ཡིན་དགག་གི་དབྱེ་བ་ཞིག་ཆོས་རྗེ་ས་པཎ་གྱི་གསུང་སྒྲ་འཇུག་ན་བཞུགས་པ་ནི། གོ་བདེ་བ་དང་རིགས་པར་མཐུན་པ། ཁམས་དང་འཚམ་པ་ཞིག་བཞུགས་པ་འདི་ལྟར། དབྱེ་ན་གཉིས་ཏེ། གཅིག་བཀག་གཅིག་གི་ལྡོག་པར་འགྱུར་བའི་མ་ཡིན་དགག་དང༌། གཅིག་བཀག་གཅིག་གི་ལྡོག་པར་མ་ངེས་པ་(པའི་)མ་ཡིན་དགག་གོ །དང་པོ་ནི་ཀུན་རྫོབ་མ་ཡིན་ཞེས་པས་དོན་དམ་པའི་ལྡོག་པ་མ་གྲུབ་པ་ལྟ་བུའོ། །གཉིས་པ་ནི་བུམ་པ་མ་ཡིན་ཞེས་བཀག་ཀྱང་སྣམ་བུའི་ལྡོག་པ་མི་འགྲུབ་པ་བཞིན་ནོ། །མ་ཡིན་དགག་དེ་དག་མཚན་ཉིད་མི་མཐུན་པས་ཕྱེ་ན་རྣམ་གྲངས་བཞིར་འགྱུར་རོ། །དོན་གཉིས་པ་དེས་སྒྲ་ཇི་ལྟར་སྦྱོར་བའི་ཚུལ་ནི། ཚིག་དགག་པ་དེ་དག་དང་ལྡན་པའི་ཚིག་སྡུད་པ་ན། གཟུགས་དང་མི་ལྡན་པ་ལ་གཟུགས་མེད་དམ། གཟུགས་མ་ཡིན་པ་ལ་གཟུགས་མིན་ཞེས་སྦྱོར་ཏེ། དེ་དག་ལ་དགག་པའི་བསྡུ་བ་ཞེས་བྱའོ། །ཞེས་གསུངས། དེ་ཡང་མ་ཡིན་དགག་ལ་རྩ་བའི་དབྱེ་བ་གཉིས་སུ་ཕྱེ་བ་ནི། མ་ཡིན་དགག་གིས་བཀག་ཤུལ་དུ་སྒྲུབ་པ་ངེས་པ་དང་མ་ངེས་པ་གཉིས་སུ་ཡོད་པ་དེས་ཕྱེ། སྤྱིར་མ་ཡིན་དགག་ཡིན་ན་དེ་གཉིས་གང་རུང་དུ་མི་འདུ་བ་མེད་དེ། སྒྲུབ་པ་འཕེན་དགོས་པས་སྒྲུབ་པ་འཕེན་སྟངས་དེ་གཉིས་ལས་མ་འདས། དེ་བཞིན་གཤམ་ནས་མ་ཡིན་དགག་ལ་མཚན་ཉིད་ཀྱི་དབྱེ་བ་མི་མཐུན་པ་བཞི་ཞེས་གསུངས་པ་ནི་འབྲུ་ཆད་པར་མངོན་སྟེ། སྨྲ་སྒོ་ནས་གསུངས་པའི་མ་ཡིན་དགག་ལ་མཚན་ཉིད་ཀྱི་དབྱེ་བ་བཅུ་བཞི་གསུངས་ཡོད་པ་དེ་ཡིན་ནམ་མིན་ན། དེ་ལྟའི་དབྱེ་བ་བཞི་གསུངས་པའི་དབང་དུ་བཏང་ན། གུས་པའི་མཐོང་ཚོད་ཀྱི་གཞུང་རྣམས་སུ་མི་སྣང་བས་དཔྱོད་ལྡན་རྣམས་ཀྱིས་དཔྱད་པར་ཞུ། སྐབས་འདིར་མཚན་ཉིད་མི་མཐུན་པའི་དབྱེ་བ་ཞེས་པ་ནི་དགག་ཤུལ་དུ་སྒྲུབ་པ་ཡོད་པ་དེ་དག་ལ་མི་མཐུན་པ་སོ་སོར་ཡོད་པ་ཙམ་ལ་གོ་བ་ལས། གཞན་སྒྲུབ་པ་འཕེན་སྟངས་གཉིས་ལས་མེད་པ་དང༌། དེ་བཞིན་སྒྲུབ་པ་འཕེན་པའང་གཅིག་མཚུངས་སུ་ཡོད། གོང་ནས་བཤད་པའི་དབྱེ་བ་བཅུ་བཞི་པོ་དེ་དག་ཀྱང་སྒྲུབ་པའི་སྒོ་ནས་བཞག་ཡོད་པ་ངེས་ཤེས་འདྲེན་སླ། པཎ་ཆེན་ཤཱཀ་མཆོག་གིས། འདི་དག་ནི་དགག་བྱ་བཀག་པའི་ཤུལ་དུ་ཆོས་གཞན་འཕངས་པའི་ཕྱིར་མ་ཡིན་དགག་པ་ཞེས་བྱའོ། །ཆོས་གཞན་འཕེན་མི་འཕེན་ཡང་བརྗོད་འདོད་ཀྱི་དབང་གིས་བཞག་པ་ཡིན་གྱི། སྒྲ་རང་ངོས་ནས་བཞག་པ་མ་ཡིན་ནོ། །ཞེས་གསུངས།
    གཉིས་པ་མེད་དགག་ནི། རྩ་བ་ལས། རྒྱུན་འདྲ་བ་དང་རང་བཞིན་དང༌། །སྐབས་དང་རྟེན་གྱི་དབྱེ་བ་ཡིས། །སྔར་དང་ཞིག་ནས་མེད་པ་ལ། ། དབྱེ་བ་རྣམ་པ་བརྒྱད་ཡིན་ཏེ། །ཕན་ཚུན་དག་ལ་རང་བཞིན་དང༌། །རྒྱུ་དང་རང་བཞིན་གཉིས་དབྱེ་བའི། །ཤིན་ཏུ་མེད་དང་བཅུ་གཅིག་ནི། །མེད་པར་དགག་པར་འདོད་པའོ། །ཞེས་གསུངས། དེས་ན་སྐབས་འདིའི་མེད་དགག་ནི་ཇི་ལྟ་བུ་ཞེ་ན། ཆོས་རྗེ་ས་པཎ་མཆོག་གི་སྒྲ་འཇུག་ལས། ཆོས་གཅིག་བཀག་པས་ཆོས་གཞན་མི་འཕེན་པའོ། །ཞེས་གསུངས། དེས་ན་མེད་དགག་གིས་ཆོས་གང་ཡང་རུང་བ་ཞིག་བཀག་པའི་ཤུལ་དུ་ཆོས་གཞན་མི་འཕེན་པ་ཞིག་དགོས་ཏེ། དཔེར་ན། མདུན་ན་མི་མེད་ཅེས་བརྗོད་པ་བཞིན་ཡིན། དེ་ལ་བརྟེན་ནས་མེད་དགག་གི་འཇུག་ཡུལ་ལ། རྒྱུན་འདྲ་བ་དང༌། རང་བཞིན་དང༌། སྐབས་དང༌། རྟེན་བཅས་བཞི་ཡོད་པ་དེ་དག་ནི། སྔར་ན་མེད་པ་སྦྱར་བས་བཞི་དང༌། ཞིག་ནས་མེད་པ་ལ་སྦྱར་བས་བཞི་བཅས་ཁྱོན་བསྡོམས་བརྒྱད་དུ་འགྱུར། དེའི་སྟེང་ལ་ཕན་ཚུན་གཅིག་ལ་གཅིག་གི་རང་བཞིན་མེད་པ་བསྣན་པས་དགུ་དང༌། དེའི་སྟེང་ལ་ཤིན་ཏུ་མེད་གཉིས་ཏེ། རྒྱུ་ཤིན་ཏུ་མེད་པ་དང༌། རང་བཞིན་ཤིན་ཏུ་མེད་པ་གཉིས་བསྣན་པས་བཅུ་གཅིག་ཏུ་འགྱུར་བ་དེ་དག་ལ་མེད་དགག་ཅེས་བརྗོད།
    དང་པོ་རྒྱུན་འདྲ་བ་སྔ་ན་མེད་པ་ནི། དཔེར་ན། མེ་ཏོག་མ་སྐྱེས་པ་ཞེས་བརྗོད་པ་ལྟ་བུ་སྟེ། སྐབས་དེར་མེ་ཏོག་མ་སྐྱེས་པར་བརྟེན་རྒྱུན་དང་འདྲ་བ་སྐབས་དེར་མེད་པས་སྔ་ན་མེད་པ་ཡིན། གཉིས་པ་རང་བཞིན་སྔ་ན་མེད་པ་ནི། ས་བོན་ལ་མྱུ་གུ་མེད་ཅེས་བརྗོད་པ་ལྟ་བུ་སྟེ། སྐབས་དེར་མྱུ་གུའི་རང་བཞིན་དུ་མ་བསྐྱེད་པས་རང་བཞིན་སྔ་ན་མེད་པ་ཡིན། གསུམ་པ་སྐབས་ལ་སྔ་ན་མེད་པ་ནི། གསེར་ལ་རྣ་རྒྱན་མེད་ཅེས་བརྗོད་པ་སྟེ། སྐབས་དེར་གསེར་དེ་ཉིད་རྣ་རྒྱན་མ་བཟོས་པའི་སྐབས་ཡིན་པར་བརྟེན་སྐབས་ལ་སྔ་ན་མེད་པ་དང༌། བཞི་པ་རྟེན་ལ་སྔ་ན་མེད་པ་ནི། ཡུལ་ན་བུམ་པ་མེད་ཅེས་པ་ལྟ་བུ་སྟེ། སྐབས་དེར་ཡུལ་དེ་ལ་བུམ་པ་གྲུབ་པས་རྟེན་ལ་སྔ་ན་མེད་པ་ཡིན་པ་དང་བཅས་སྔ་ན་མེད་པ་བཞི་དང༌། དེ་བཞིན་ཞིག་ནས་མེད་པ་ནི༑ ལྔ་པ་རྒྱུན་འདྲ་བ་ཞིག་ནས་མེད་པ་ནི། སེམས་ཅན་ཤི་ནས་མེད་ཅེས་པ་ལྟ་བུ་རྒྱུན་འདྲ་བ་འགགས་པར་བརྟེན་ཞིག་ནས་མེད་པ་དང༌། དྲུག་པ་རང་བཞིན་ཞིག་ནས་མེད་པ་ནི། མྱུ་གུ་ལ་ས་བོན་མེད་ཅེས་བརྗོད་པ་ལྟ་བུ་སྟེ༑ མྱུ་གུའི་གནས་སྐབས་སུ་ས་བོན་གྱི་རང་བཞིན་ཞིག་ནས་མེད་པར་གྱུར་པས་རང་བཞིན་ཞིག་ནས་མེད་དང༌། བདུན་པ་གནས་སྐབས་ཞིག་ནས་མེད་པ་ནི། རྣ་རྒྱན་ལ་གསེར་མེད་ཅེས་པ་ལྟ་བུ་སྟེ། སྐབས་དེར་རྒྱན་གྱི་རྣམ་པར་འཕོས་ཟིན་པས་གནས་སྐབས་ཞིག་ནས་མེད་པ་དང༌། བརྒྱད་པ་རྟེན་ལ་ཞིག་ནས་མེད་པ་ནི། བུམ་པ་གཞན་དུ་འཕོས་ནས་མེད་པ་ལྟ་བུ་སྟེ། དེ་ནི་རྟེན་ལ་ཞིག་ནས་མེད་པ་ཡིན་པ་བཅས་ཞིག་ནས་མེད་པ་བཞི་དང༌།  དགུ་པ་ཕན་ཚུན་གཅིག་ལ་གཅིག་གི་རང་བཞིན་མེད་པ་ནི། རྟ་ལ་བ་ལང་གི་རང་བཞིན་མེད་ཅེས་པ་ལྟ་བུ་སྟེ། རྟ་ལ་བ་ལང་གི་རང་བཞིན་མེད་པ་ནི་ཐ་དད་པའི་སེམས་ཅན་ཞིག་གི་རང་བཞིན་མེད་པར་བསྟན་པས་གཅིག་ལ་གཅིག་གི་རང་བཞིན་མེད་པ་དང༌། བཅུ་པ་རྒྱུ་ཤིན་ཏུ་མེད་པ་ནི། ནམ་མཁའ་ལ་མེ་ཏོག་གི་རྒྱུ་མེད་ཅེས་པ་སྟེ། ནམ་མཁར་མེ་ཏོག་གི་རྒྱུ་གཏན་མེད་ཡིན་པས་རྒྱུ་ཤིན་ཏུ་མེད་པ་དང༌། བཅུ་གཅིག་པ་རང་བཞིན་ཤིན་ཏུ་མེད་པ་ནི། ནམ་མཁའ་ལ་མེ་ཏོག་གི་རང་བཞིན་མེད་ཅེས་བརྗོད་པ་ལྟ་བུ་སྟེ། ནམ་མཁར་མེ་ཏོག་གི་རང་བཞིན་གཏན་མེད་ཡིན་པའི་རྒྱུ་མཚན་གྱིས་བཞག དེ་རྣམས་ནི་མེད་དགག་གི་དབྱེ་བ་རྣམས་སོ། །
    སྐབས་འདིའི་མེད་དགག་ལའང་ཆོས་རྗེ་ས་པཎ་མཆོག་གི་སྒྲ་འཇུག་ལས། དབྱེ་ན་གཉིས་ཏེ། མེད་པའི་དབྱེ་བ་དང༌། བཀག་པའི་དབྱེ་བའོ། །དང་པོ་ལ་གཉིས་ཏེ། སྔ་ན་མེད་པ་དང༌། ཞིག་ནས་མེད་པའོ། །དང་པོ་ནི་གྲུབ་མ་མྱོང་བས་མེད་པ་སྟེ། ཡུལ་ན་རྒྱལ་པོ་མེད་ལྟ་བུའོ། །གཉིས་པ་ནི་རྒྱལ་པོ་ཤི་ནས་མེད་པ་ལྟ་བུའོ། གཉིས་པ། བཀག་པའི་དབྱེ་བ་ལ་གཉིས། རྫས་མཐའ་དག་བཀག་པ་དང༌། ལྡོག་པ་ཕྱོགས་གཅིག་བཀག་པའོ། །དང་པོ་ནི་ནམ་མཁའ་ལ་མེ་ཏོག་མེད་ཅེས་པ་ལྟ་བུའོ། །གཉིས་པ་ནི་མེ་ཏོག་ལ་གེ་སར་མེད་ཅེས་པ་ལྟ་བུའོ། །མེད་དགག་དེ་དག་མཚན་ཉིད་མི་མཐུན་པ་མེད་མོད་ཀྱང༌། ཡུལ་དུས་ཀྱིས་ཕྱེ་ན་རྣམ་གྲངས་བཅུ་གཅིག་ཏུ་འགྱུར་རོ། །ཞེས་གསུངས་པ་བཞིན། མེད་དགག་ཀྱང་རྩ་བའི་དབྱེ་བ་གཉིས་ཀྱི་ནང་དུ་སྨྲ་སྒོ་ནས་བཤད་པའི་མེད་དགག་གི་དབྱེ་བ་བཅུ་གཅིག་འདུ་བར་འགྱུར་བས། དབྱེ་ཚུལ་འདི་ཉིད་ཤིན་ཏུ་ལེགས། སྨྲ་སྒོ་ནས་བཤད་པའི་དབྱེ་བ་བཅུ་གཅིག་ལས་དང་པོ་བརྒྱད་ནི་མེད་པའི་ཁོངས་སུ་འདུས་པ་དང༌། ཕྱི་མ་གསུམ་ནི་བཀག་པའི་ཁོངས་སུ་འདུས་སོ། །
    གསུམ་པ་དགག་པའི་ངེས་ཚིག་གི་སྒོ་ནས་དོན་བསྡུ་བ་ནི། རྩ་བ་ལས། ཀུན་ཏུ་ལྡོག་ཕྱིར་དགག་པ་ཡིན། །ཞེས་གསུངས་པའི་དོན་ནི། དགག་སྒྲ་སྦྱར་བ་གང་དེས་སྦྱར་ཡུལ་གྱི་དོན་དེ་ཉིད་བཀག་ནས་དོན་དེ་ལས་ལྡོག་པར་བྱེད་པས་ན་དགག་པ་ཞེས་བརྗོད། སྐབས་འདིར་པཎ་ཆེན་ཤཱཀ་མཆོག་གིས། དགག་བྱ་ཚིག་གིས་ཟིན་པར་འགོག་པའི་ཕྱིར། ཞེས་གསུངས་པ་དེ་བཞིན་ཡིན་ཏེ། དགག་བྱ་ཚིག་གིས་ཟིན་པའི་སྒོ་ནས་དོན་དེ་ཉིད་འགོག་པར་བྱེད་པ་ཞིག་ལ་དགག་པ་ཞེས་བརྗོད་དོ། །
    གཉིས་པ་ལས་འཛིན་པའི་བསྡུ་བ་ནི། རྩ་བ་ལས། དེ་ཉིད་གཞན་དུ་མི་བརྗོད་དང༌། །འདྲ་བ་གཞན་དང་བྱེ་བྲག་གི །ཚིག་སྦྱོར་བྱེད་པ་ལས་འཛིན་ནོ། །ཞེས་གསུངས་པའི་དོན་ནི། དེ་ཉིད་གཞན་དུ་བརྗོད་དུ་མེད་པའི་ཚིག་སྦྱོར་དང༌། འདྲ་བར་སྦྱོར་བ་དང༌། བྱེ་བྲག་ལ་སྦྱོར་བ་སྟེ། ལས་འཛིན་པར་ནང་གསེས་གསུམ་དུ་འགྱུར། སྐབས་འདིར་ལས་འཛིན་པ་ཞེས་པའི་དོན་ནི༑ པཎ་ཆེན་ཤཱཀ་མཆོག་གིས། ལས་ཉིད་གཞི་ཡིན་ལ། དེ་འཛིན་པ་ནི་ལས་འཛིན་ཞེས་སམ། ཡང་ན་ལས་གཉིས་གཞི་གཅིག་ཏུ་འཛིན་པས་ན་ལས་འཛིན་པའི་དེའི་སྐྱེས་བུའི་བསྡུ་བ་ཞེས་བྱའོ། །ཞེས་གསུངས། སྐབས་འདིའི་ལས་ནི་གཞིའམ་དོན་ནམ། མིང་ལྟ་བུ་ཞིག་ལ་གོ་དགོས་པ་དང༌། འཛིན་པ་ཞེས་སྦྱར་བའི་དོན་ནི། ལས་སམ་དེ་ལྟ་བུའི་གཞི་གཉིས་ལྷན་དུ་སྦྱར་བ་དེ་ལ་འཛིན་པ་སྟེ། དོན་ཞིག་མཚོན་པར་ནུས་པ་དེར་གོ ལས་ནི་བྱ་བྱེད་ལས་གསུམ་གྱི་ལས་ལ་གོ་མི་རུང༌། སྐབས་འདིར་བཤད་པའི་ལས་འཛིན་པའང་དེའི་སྐྱེས་བུའི་བསྡུ་བ་ཡིན་པའི་དོན། ལས་འཛིན་པའི་བསྡུ་བ་རྣམས་ལ་གང་བསྡུས་པ་ལ། བསྡུས་དོན་ཕྱོགས་གཉིས་ཀ་སོ་སོ་བ་གོ་བས་སོ། །
    སྐབས་འདིར་ཆོས་རྗེ་ས་པཎ་གྱི་སྒྲ་འཇུག་ལས། ལས་འཛིན་པའི་བསྡུ་བར་གསུམ་ཡོད་པའི་དང་པོ། དེ་ཉིད་གཞན་དུ་བརྗོད་དུ་མེད་པ་ཞེས་པར། དང་པོ་ནི་བསྒྱུར་བའི་གནས་ཀྱིས་ཕྱེ་ན་མུ་བཞིར་འགྱུར་ཏེ། རྫས་དང་ལྡོག་པ་གཉིས་ཀ་དེ་ཉིད་དུ་བརྗོད་དུ་མེད་པ་དང༌། རྫས་དང་ལྡོག་པ་གཉིས་ཀ་གཞན་དུ་བརྗོད་དུ་མེད་པ་དང༌། རྫས་དེ་ཉིད་དུ་བརྗོད་དུ་མེད་ལ་ལྡོག་པ་གཞན་དུ་བརྗོད་དུ་མེད་པ་དང༌། ལྡོག་པ་དེ་ཉིད་དུ་བརྗོད་དུ་མེད་ལ་རྫས་གཞན་དུ་བརྗོད་དུ་མེད་པ་བཞིའོ། །དང་པོ་ནི་དངོས་པོ་ཐ་དད་པ་སྟེ། བུམ་པ་དང་སྣམ་བུ་ལྟ་བུའོ། །གཉིས་པ་ནི་ཁྱད་པར་གཏན་མེད་པ་སྟེ། མར་མེའི་གསལ་བ་དང༌། མར་མེ་གསལ་བ་ཉིད་ལྟ་བུའོ། །གསུམ་པ་ནི་ངོ་བོ་ཐ་དད་དང་ལྡོག་པ་གཅིག་པ་སྟེ་ཨུཏྤལ་དང༌། བཻཌཱུརྱའི་སྔོན་པོ་ལྟ་བུའོ། །བཞི་པ་ནི་ངོ་བོ་གཅིག་ལྡོག་པ་ཐ་དད་པ་སྟེ། ཨུཏྤལ་དང་དེའི་སྔོན་པོ་བཞིན་ནོ། །དང་པོ་གཉིས་པ་ནི། མུ་བཞིར་འགྱུར་བའི་ཚུལ་ལས་སྒྲ་གཅིག་ལ་སྦྱོར་ཚུལ་ནི་མ་ཡིན་ནོ། །འདི་དག་མི་མཁས་པ་དག་བྱེ་བྲག་མ་ཕྱེ་པར་དེ་ཉིད་དང་གཞན་དུ་བརྗོད་དུ་མེད་ཅེས་ཟེར་པ་ནི། བཞད་གད་ཀྱི་གནས་སོ། །ཞེས་གསུངས། གཞན་ཡང་པཎ་ཆེན་ཤཱཀ་གིས་ཀྱང༌། བུམ་སྣམ་ལྟར་རྫས་ལྡོག་གཉིས་ཀ་དེ་ཉིད་དུ་མི་བརྗོད་པ་དང༌། བསལ་བ་བསལ་བ་ཉིད་ལྟ་བུ་རྫས་ལྡོག་གཉིས་ཀ་གཞན་དུ་མི་བརྗོད་པ་དང༌། ཨུཏྤལ་དང༌། བཻཌཱུརྱའི་སྔོན་པོ་ལྟ་བུ་རྫས་དེ་ཉིད་དང༌། ལྡོག་པ་གཞན་དུ་མི་བརྗོད་པ་དང༌། བྱས་མི་རྟག་པ་ལྟ་བུ་ལྡོག་པ་དེ་ཉིད་དང༌། རྫས་གཞན་དུ་མི་བརྗོད་པའི་ཚིག་སྦྱོར་བྱེད་པ་དང༌། ཞེས་གསུངས། དེ་ལ་བརྟེན་ནས་དེ་ཉིད་གཞན་དུ་བརྗོད་དུ་མེད་པའི་ལས་འཛིན་པར་རིགས་བཞི་འཇོག་ཐུབ་པ་དང༌། རིགས་དང་པོ་ནི། ཁྱད་གཞི་དང་ཁྱད་ཆོས་གཉིས་ཀ་དེ་ཉིད་དུ་བརྗོད་དུ་མེད་པ་སྟེ། སྐབས་དེར་བསྡུ་བ་བྱ་བ་ནི་ཁྱད་གཞིར་འགྱུར་བ་སྟེ། བུམ་པ་དང་ཀ་བ་ལྟ་བུ་བསྡུས་ན་ཀ་བུམ་ཞེས་པ་དང༌། རྟག་པ་དང་དངོས་པོ་གཉིས་བསྡུས་ན་རྟག་དངོས་ལྟ་བུར་འགྱུར་བས། བསྡུས་དོན་དེ་ལ་ཁྱད་གཞི་དང་ཁྱད་ཆོས་ཞེས་ཚིག་སྦྱོར་དེ་ཉིད་ལ་བརྗོད་དུ་མེད་པ་དང༌། རིགས་གཉིས་པ་ནི། ཁྱད་གཞི་དང་ཁྱད་ཆོས་སུ་གྲུབ་པས་དེ་ལྟའི་ཁྱད་གཞི་དང་ཆོས་གཉིས་གཞན་དུ་བརྗོད་དུ་མེད་པ་སྟེ། མར་མེའི་གསལ་བ་ཞེས་པ་མར་མེ་གསལ་བ་དང༌། ཀ་བ་རིང་པོ་ལ་ཀ་རིང་ཞེས་པ་ལྟ་བུ་སྟེ། བསྡུས་དོན་ནི་ཁྱད་གཞི་དང་ཁྱད་ཆོས་སུ་གྲུབ་པར་བརྟེན། དེ་གཉིས་གཞན་དུ་འགྲེལ་མི་ནུས་པ་དང༌། རིགས་གསུམ་པ་ནི། ཁྱད་གཞི་དེ་ཉིད་དང་ཁྱད་ཆོས་གཞན་དུ་བརྗོད་དུ་མེད་པ་ནི། དུང་དང་གངས་རི་དཀར་པོ་ལྟ་བུའམ། ཟླ་བ་དང་པདྨ་དཀར་པོ་ལྟ་བུ་བསྡུས་ན། བསྡུ་བྱའི་ཕྱོགས་གཉིས་ཀ་ཁྱད་གཞིར་གྲུབ་པ་ལ་ཕྱོགས་སོ་སོར་ཁྱད་ཆོས་མ་སྦྱར་བས་བསྡུས་དོན་དེ་ཉིད་ཀྱིས་ཁྱད་གཞིར་བརྗོད་མི་ནུས་པ་དང༌། ཕྱོགས་གཅིག་ལ་སྦྱར་བའི་ཁྱད་ཆོས་དེ་ཉིད། བསྡུ་བྱའི་ཕྱོགས་གཉིས་ཀའི་ཁྱད་ཆོས་ཡིན་པས། ཁྱད་ཆོས་གཞན་དུ་བརྗོད་ནུས་པས་དེ་ལྟར་བཞག རིགས་བཞི་པ་ནི། ཁྱད་ཆོས་དེ་ཉིད་དང་ཁྱད་གཞི་གཞན་དུ་བརྗོད་དུ་མེད་པ་ནི། པཎ་ཆེན་ཤཱཀ་མཆོག་གིས་བྱས་མི་རྟག་པ་བཞག་པ་དང༌། ཆོས་རྗེ་མཆོག་གིས་ཨུཏྤལ་དང་དེའི་སྔོན་པོ་ཞེས་གསུངས། མེ་ཏོག་དཀར་སེར་ལྟ་བུ་བཞག་ན་བདེ། འདིས་མཚོན་ནས་སྦྱར་དགོས་པར་སྣང༌།
    དེ་ལ་ཁོ་བོས་བསམ་ཚོད་ཀྱིས་ཅུང་ཁ་གསལ་དུ་བཏང་ན། སྐབས་འདིར་བཤད་པའི་མུ་བཞི་ནི། ཁྱད་གཞི་དང་ཁྱད་ཆོས་གཉིས་ཀ་མ་ཡིན་པའི་མུ་ཡོད་དེ། ཀ་བུམ་ཞེས་བརྗོད་པའི་ངག་དེ་ཡིན་པའི་ཕྱིར། དེ་ནི་ཀ་བ་བུམ་པའི་ཁྱད་གཞི་མ་ཡིན་པ་དང༌། བུམ་པ་ཀ་བའི་ཁྱད་ཆོས་མ་ཡིན་པ་ཕྱིར། དེ་བཞིན་ཀ་བ་བུམ་པའི་ཁྱད་ཆོས་མ་ཡིན་ལ། བུམ་པ་ཀ་བའི་ཁྱད་ཆོས་ཀྱང་མ་ཡིན་ནོ། ཁྱད་གཞི་དང་ཁྱད་ཆོས་གཉིས་ཀ་ཡིན་པའི་མུ་ཡོད་དེ། ཀ་རིང་ཞེས་པའི་བརྗོད་པ་དེ་ཡིན་པའི་ཕྱིར། དེ་ཡང་ཀ་བ་རིང་པོའི་ཁྱད་གཞི་ཡིན་ལ༑ ཀ་བའི་ཁྱད་ཆོས་རིང་པོ་ཡིན་པས་ཀ་བ་དང་རིང་པོ་གཉིས་ཁྱད་གཞི་དང་ཁྱད་ཆོས་སུ་གྲུབ། ཁྱད་གཞི་ཡིན་ལ་ཁྱད་ཆོས་མ་ཡིན་པའི་མུ་ནི། དུང་ཟླ་དཀར་པོའི་རང་མདངས་ཕྱོགས་སུ་གསལ། །ལྟ་བུའི་དུང་དང་ཟླ་བ་དཀར་པོ་ཞེས་པ་དེ་ཡིན་ཞིང༌། སྐབས་དེར་དེ་གཉིས་ཀ་ཁྱད་གཞི་ཡིན་ཏེ། གཉིས་ཀའི་ཁྱད་ཆོས་ཚིག་ཟིན་ལ་ཡོད་པའི་དཀར་པོ་དེ་ཡིན་པའི་ཕྱིར། འོན་ཀྱང་བསྡུ་བྱའི་ཕྱོགས་གཉིས་ཀ་ཁྱད་གཞི་ཡིན་པས་དེའི་མུ་ལ་བཞག ཁྱད་ཆོས་ཡིན་ལ་ཁྱད་གཞི་མ་ཡིན་པའི་མུ་ནི། པདྨ་དཀར་དམར་བཞད་པས་ཁོར་ཡུག་མཛེས། །ཞེས་པའི་པདྨ་དཀར་པོ་དང་དམར་པོ་ཞེས་པ་ལྟ་བུ་སྟེ། སྐབས་དེའི་དཀར་པོ་དང་དམར་པོ་གཉིས་ཀ་ཁྱད་ཆོས་ཡིན་ཏེ། གཉིས་ཀའི་ཁྱད་གཞི་པདྨ་ཡིན་པའི་ཕྱིར། རིགས་པ་འདིར་གནས་བརྒྱད་ལས་བསྒྱུར་བའི་གནས་དང༌། དྲང་བའི་གནས་ནས་བཤད་པའི་མུ་བཞིར་ཡང་སྦྱར་རུང་བ་དང༌། དེ་བཞིན་གོང་ནས་འབྲུ་མང་པོས་བསྡུ་བའི་སྐབས་ཀྱི་མུ་བཞི་ཡང་འདི་བཞིན་འཇོག་དགོས་སོ། །
    གཉིས་པ་འདྲ་བར་སྦྱར་བ་གཉིས་ཡོད་དེ། རྫས་འདྲ་བ་སྦྱར་བ་དང༌། ཁྱད་ཆོས་ཕྱོགས་གཅིག་འདྲ་བ་སྦྱར་བ་གཉིས་ལས་དང་པོ་ནི། ཆོས་རྗེ་ས་པཎ་མཆོག་གི་སྒྲ་འཇུག་ལས། ལའི་མེ་དང༌། ཚང་མང་གི་མེ་ཞེས་གསུངས་པ་དང༌། པཎ་ཆེན་ཤཱཀ་མཆོག་གིས། ལ་དང་ཚང་མང་གི་མེ་ཞེས་གསུངས། དེ་གཉིས་སྦྱར་སྟངས་མཐུན་ཡང༌། སྐབས་འདིར་སྡུད་དགོས་པར་བརྟེན་པཎ་ཆེན་ཤཱཀ་མཆོག་གིས་བཞེད་པ་དེ་ཉིད་འཐད་ཕྱོགས་སུ་སྣང༌། རོང་དང་འབྲོག་གི་མི་ཞེས་པ་དང༌། སྐམ་དང་མཚོའི་པདྨ་མཛེས་ཞེས་པ་རྣམས་བསྡུ་བ་ཡིན་པས་སྐབས་འདིའི་ལས་འཛིན་པའི་ཁོངས་སུ་བཞག་ན་བདེ། དེ་བཞིན་གཉིས་པ་ནི། ཆོས་རྗེ་ས་པཎ་མཆོག་གི་སྒྲ་འཇུག་ལས། སྐྱེས་བུ་མཛེས་པ་ལ་ལྷའམ། བྲམ་ཟེ་བུ་ལ་མེ་ཞེས་བརྗོད་པ་ལྟ་བུ་ཞེས་གསུངས་པ་དང༌། པཎ་ཆེན་ཤཱཀ་མཆོག་གིས། སྐྱེས་བུ་སེང་གེ་ལྟ་བུ་ལྡོག་པ་འདྲ་བ་གཞན་གྱི་ཚིག་སྦྱོར་བྱེད་པ་དང༌། ཞེས་གསུངས་པའི་གོང་འོག་གཉིས་ཀའི་དགོངས་པ་མཉམ། དེས་ན་འདྲ་བ་བསྡུ་བའི་ལས་འཛིན་པ་ནི། འདྲ་བའི་དངོས་པོ་གཉིས་ལྷན་དུ་བསྡུ་བ་དང༌། འདྲ་བའི་ཁྱད་ཆོས་གཉིས་ལྷན་དུ་བསྡུ་བ་སྟེ་རིགས་གཉིས་ཡོད་དེ། དཔེར་ན། རི་ལ་གནས་པའི་མེ་ཏོག་དང་ལྡུམ་རའི་མེ་ཏོག་གཉིས་བསྡུས་ན། རི་དང་ལྡུམ་རའི་མེ་ཏོག་ཅེས་དང༌། ཡང་ན༑ རྒྱ་མཚོའི་ཆུ་དང་ཁྲོམ་པའི་ཆུ་གཉིས་བསྡུས་ན། རྒྱ་མཚོ་དང་ཁྲོམ་པའི་ཆུ་ཞེས་པ་ལྟ་བུ་ཡིན། དེ་བཞིན་ཁྱད་ཆོས་འདྲ་བ་བསྡུ་བ་ནི། གོང་གི་གཞུང་གཉིས་ཀའི་དགོངས་པ་བཞིན་སྦྱར་ན། སྐྱེས་བུ་སྟོབས་ནི་སེང་གེ་དང་འདྲ་བ་བསྡུས་ན། སྐྱེས་བུ་སེང་གེ་ཞེས་པ་ལྟ་བུ་བཞག་ཀྱང༌། སྐབས་དོན་ལ་བལྟས་ན་འདི་འདྲ་ཞིག་དགོས་པར་སྣང་སྟེ། དཔེར་ན། ཟླ་བ་དཀར་པོ་དང་གངས་རི་དཀར་པོ་སྟེ་ཁྱད་ཆོས་གཉིས་འདྲ་བ་གཉིས་ལྷན་དུ་བསྡུས་ན། ཟླ་བ་དང་གངས་རི་དཀར་པོ་ཞེས་པ་ལྟ་བུ་དགོས་པར་སྣང་བས་བློ་ལྡན་རྣམས་ཀྱིས་དཔྱད་པར་བྱ། དེའི་རྒྱུ་མཚན་ནི། ཁྱད་ཆོས་འདྲ་བ་སྡུད་དགོས་པས་སོ། །
    བྱེ་བྲག་ལ་སྦྱར་བའི་ལས་འཛིན་པ་ནི། ཆོས་རྗེ་ས་པཎ་མཆོག་གི་སྒྲ་འཇུག་ལས། ཆོས་གང་ཞིག་ལ་མཚན་ཉིད་འཇོག་པའི་སྒྲ་སྦྱར་བ་ན་འཇུག་པ་སྟེ། ཚ་རྩུབ་བམ། ཆུ་ལ་རླན་ཞིང་གཤེར་བ་ཞེས་བྱ་བ་ལ་སོགས་པའོ། ། ཞེས་གསུངས་པ་ལྟར། སྐབས་འདིའི་བྱེ་བྲག་ཅེས་པ་ནི་ཆོས་གང་ཞིག་རང་བཞིན་ནམ་གཤིས་ཀར་ཡོད་པའི་ཁྱད་ཆོས་བྱེ་བྲག་པ་རྣམས་ལ་གོ་དགོས་པ་དང༌། དེ་དག་ལྷན་དུ་བསྡུས་པ་ལ་བྱེ་བྲག་ལ་སྦྱར་བའི་ལས་འཛིན་པ་ཞེས་སུ་གྲགས། དེ་བཞིན་ཀུན་མཁྱེན་རོང་ཟོམ་ཆེན་པོས་ཀྱང༌། ཚ་བ་ཡང་ཡིན་ལ། རྩུབ་པ་ཡང་ཡིན་པས་ཚ་རྩུབ་ཞེས་བྱ་བ་སྟེ། ཞེས་གསུངས། སྐབས་འདིའི་ཚ་རྩུབ་གཉིས་ནི་མེའི་རང་བཞིན་ནམ་མཚན་ཉིད་ཡིན་པ་དང༌། དེ་ཉིད་ལྷན་དུ་བསྡུས་པ་ཡིན་ལ། དེ་བཞིན་རླན་པ་དང་གཤེར་བ་ཆུའི་མཚན་ཉིད་དམ་རང་བཞིན་ཡིན་པས་བསྡུས་ན། རླན་གཤེར་ཞེས་འབྱུང་བ་རྣམས་ནི་བྱེ་བྲག་ལ་སྦྱར་བའི་ལས་འཛིན་པའི་བསྡུ་བ་ཡིན་པར་ཤེས་པར་བྱ་དགོས་སོ། །
    གསུམ་པ་བ་གཉིས་པ་ནི། རྩ་བ་ལས། གྲངས་དང་བསྡུས་དོན་སྦྱོར་བ་ཡིས། །གཅིག་དང་ཐ་དད་སྦྱོར་བྱེད་པ། །བ་གཉིས་པར་ནི་འདོད་པའོ། ། ཞེས་གསུངས་པའི་དོན་ནི། བསྡུ་བྱའི་ཕྱོགས་གཅིག་གྲངས་ལ་སྦྱར་བ་དང༌། ཕྱོགས་གཅིག་བསྡུས་དོན་ཏེ་དངོས་པོར་སྦྱར་བ་རྣམས་བསྡུས་ན་བ་གཉིས་པའི་བསྡུ་བ་ཡིན་ཞིང༌། དེ་ལ་དབྱེ་ན་རྣམ་པ་གཉིས་སུ་འགྱུར་ཏེ། ཕྱོགས་གཅིག་ཏུ་བསྡུ་བ་དང༌། ཕྱོགས་སོ་སོར་བསྡུ་བ་སྟེ་རིགས་གཉིས་ཡོད། དེ་གཉིས་གང་ཡིན་ཡང་སྐབས་འདི་ནས་བཤད་པའི་བ་གཉིས་པའི་བསྡུ་བ་ཡིན་པ་དང༌། ཕྱོགས་གཞན་ཞིག་ནས་བསྡུས་དོན་གྱི་སྐབས་སུ་དོན་ཐ་དད་དུ་གོ་བས་དེའི་སྐྱེས་བུ་བསྡུ་བའང་ཡིན། སྐབས་འདིར་ཆོས་རྗེ་ས་པཎ་གྱི་སྒྲ་འཇུག་ལས། མཚམས་གང་ལ་བསྡུས་པའི་དོན་དང༌། རྣམ་གྲངས་ཡོད་པ་སྟེ། དཔེར་ན་ལྔ་ཞེས་པའི་གྲངས་དང༌། ཕུང་པོ་ཞེས་སྦྱར་ན་ཕུང་པོ་ལྔ་ཞེས་ཡོད་པའི་ཚིག་སྟོན་པ་ནི། རྐྱེན་དང་ལྡན་པ་ན་བ་གཉིས་པར་འགྱུར་རོ༑ ༑ཞེས་གསུངས། སྐབས་འདིར་དེའི་སྐྱེས་བུའི་བསྡུ་བའི་ཁོངས་སུ་ཡོད་པའི་བ་གཉིས་པ་དང༌། གོང་ནས་བཤད་པའི་མདོར་བསྡུ་བའམ་ཚིག་བསྡུ་བའི་ཁོངས་སུ་ཡོད་པ་དེ་གཉིས་ལ་བ་གཉིས་པ་རང་ངོས་ནས་ཁྱད་པར་མེད་མོད། འོན་ཀྱང་མདོར་བསྡུ་བའི་སྐབས་སུ་ཚིག་ཙམ་དུ་གྲུབ་པ་སྡུད་པས་དེ་ལུགས་ཀྱི་རང་བཞིན་ལྡན་པའི་བ་གཉིས་པ་ཞིག་དང༌། སྐབས་འདིའི་བསྡུས་དོན་སོ་སོར་གོ་བར་ནུས་པའི་ཁྱད་ཆོས་ཅན་གྱིས་བཞག ཁྱད་ཆོས་དེ་གཉིས་ཀ་བ་གཉིས་པའི་བསྡུ་བར་ལྷན་སྐྱེས་སུ་ཡོད་པའི་ཁྱད་ཆོས་ཤིག་ཡིན་པས་བ་གཉིས་པ་རང་ངོས་ནས་ཁྱད་པར་མེད་ཀྱང༌། ཁོངས་སོ་སོར་བཞག་པའི་དོན་ཡང་བཤད་དུ་ཡོད་པ་ཞིག་ཡིན། དེ་ལ་དབྱེ་ན་གཉིས་ཡོད་དེ། གཅིག་ཏུ་སྦྱོར་བ་དང༌། ཐ་དད་དུ་སྦྱོར་བ་གཉིས་ཡོད་པའི་དང་པོ་ནི། དཔེར་ན། ལྔ་ཚོགས་དང༌། གཉིས་པ་ནི་ཚོགས་ལྔ་ཞེས་པ་ལྟ་བུ་ཡིན་ནོ། །
    བརྒྱད་པ་ཟླས་དབྱེ་བའི་བསྡུ་བ་ནི། རྩ་བ་ལས། བསྡུ་བའི་ཕྱིར་དང་དབྱེ་ཕྱིར་དང༌། །ཉེ་བར་ཐ་དད་སྦྱོར་བའི་ཕྱིར། །འདས་མ་ཐག་དང་གཞན་དག་དང༌། །ལན་གྲངས་གཞན་ལ་སྦྱོར་བྱེད་པ། །ཟླས་དབྱེ་བ་ཞེས་འདོད་པ་ཡིན། །ཞེས་གསུངས་པའི་དོན་ནི། ཟླས་དབྱེ་བ་ཞེས་པའི་གོ་དོན་ནི། བསྡུ་བྱའི་དོན་ཐ་དད་དུ་གོ་བར་བྱེད་པའི་སྦྱོར་བ་ཞིག་ཡིན་ཞིང༌། དེར་དབྱེ་བ་གཉིས་ཡོད་དེ། ཟླས་དབྱེ་བའི་བསྡུ་བའི་དོན་སྦྱར་བ་དང༌། དབྱེ་བའི་དོན་དུ་སྦྱར་བ་གཉིས་ཡོད་པ་ལས་དང་པོ་བསྡུ་བའི་དོན་དུ་སྦྱར་བ་ནི། འདས་མ་ཐག་པ་སྟེ། དོན་འདས་མ་ཐག་པ་དང་ཚིག་འདས་མ་ཐག་པ་གཉིས་ཡོད་པ་དང༌། གཞན་ལ་སྦྱོར་བ་དང༌། ལན་གྲངས་གཞན་བསྡུ་བར་སྦྱོར་བ་བཅས་ནི་ཟླས་དབྱེ་བ་ཡིན་པ་དང༌། དེ་ལྟར་འདོད་པའང་ཡིན་ནོ་ཞེས་གསུངས། འདིར་ཆོས་རྗེ་ས་པཎ་གྱི་སྒྲ་འཇུག་ལས། དང་པོ་ནི་སྔོན་དེ་བཞིན་གཤེགས་པ་དབང་པོའི་ཏོག་ཅེས་བྱ་བར་གྱུར་པ་དེ་གཞན་ཡིན་པར་སེམས་ན་དེ་ལྟར་མི་བལྟ་སྟེ་ཞེས་པ་ལྟ་བུ་དང༌། ས་དང༌། ཆུ་དང༌། མེ་ནི་འབྱུང་བ་ཞེས་དེའི་སྒྲས་འདས་མ་ཐག་པ་སྡུད་པ་ལྟ་བུའོ། །དེའང་གནས་སྐབས་ཀྱིས་ཕྱེ་ན་དོན་འདས་མ་ཐག་པ་དང༌། ཚིག་འདས་མ་ཐག་པ་སྡུད་པ་གཉིས་སུ་འགྱུར་རོ། ། དོན་གཉིས་པ་ནི། གཟུགས་སྟོང་པའོ། །གཞན་རྣམས་ཀྱང་ངོ་ཞེས་པ་ལྟ་བུ་སྟེ༑ ཀྱང་ངོའི་སྒྲས་གཞན་ཕུང་པོ་སྡུད་པ་ལྟ་བུའོ། །གསུམ་པ་ནི། ལྷས་བྱིན་ལ་དམག་བརྒྱ་སྟེ། མཆོད་སྦྱིན་ལའང་དེ་ཙམ་མོ་ཞེས་པ་ལྟ་བུའོ། །སྤྱི་དོན་གཉིས་པ་ཟླས་དབྱེ་བ་ལ་གཉིས། ཟླས་དབྱེ་བ་དང༌། ཟླ་དང་དབྱེ་བའོ། །དང་པོ་ནི་ཕའི་ཟླས་མའམ། འདུས་བྱས་ཀྱི་ཟླས་འདུས་མ་བྱས་འབྱེད་པ་ལྟ་བུའོ། ། གཉིས་པ་ནི་གཟུགས་དང༌། སྒྲ་དང༌། དྲི་ཞེས་བྱ་བ་ལ་སོགས་པ་གཟུགས་ཀྱི་ཕུང་པོའི་བྱེ་བྲག་འབྱེད་པ་ལྟ་བུ་སྟེ། རང་གིས་སྤྲོས་ལ་ཤེས་པར་བྱའོ། །ཞེས་གསུངས། ཡང་པཎ་ཆེན་ཤཱཀ་མཆོག་གིས། ས་དང༌། ཆུ་དང༌། མེ་དང༌། རླུང་ནི་འབྱུང་བའོ། །ཞེས་པ་ལྟ་བུ་བསྡུ་བའི་སྦྱོར་བ་དང༌། འབྱུང་བ་ནི་ས་དང༌། ཆུ་དང༌། མེ་དང༌། རླུང་ཞེས་པ་ལྟ་བུ་དབྱེ་བའི་སྦྱོར་བ་གཉིས་སོ། །ཞེས་གསུངས་པ་ནི། ཟླས་དབྱེ་བ་དང་བསྡུ་བ་དང་ནི་དང་སྒྲས་འབྱེད་པ་དང་སྡུད་པའི་དོན་དང་གཅིག་མཚུངས་སུ་གསུངས་པ་དེ་ནི་ལེགས་པར་སྣང་སྟེ། འཕགས་མ་དབྱངས་ཅན་མའི་བརྡ་སྤྲོད་པའི་གཞུང་ལས། དང་གི་དོན་ལ་ཟླས་དབྱེ་བའོ། །ཞེས་གསུངས་པའི་དགོངས་པ་དང་ཡོངས་སུ་མཐུན། ཚུལ་དེ་དང་མཐུན་པར་ཀུན་མཁྱེན་རོང་ཟོམ་ཆེན་པོས། ཆོས་ནི་འཁོར་བ་དང་མྱ་ངན་ལས་འདས་པ་ཞེས་གསུངས། བསྡུ་བ་ལ་རིགས་གསུམ་གསུངས་པའི་དང་པོ་ནི༑ ཀུན་མཁྱེན་རོང་ཟོམ་ཆེན་པོས། དང་ངམ་ཡང་གི་སྒྲ་དག་འདས་མ་ཐག་པ་སྡུད་པའོ། །ཞེས་གསུངས། ཆོས་རྗེ་མཆོག་གིས་འདས་མ་ཐག་པའི་སྡུད་པ་ནི་དེ་སྒྲར་བཞེད་པ་དང༌། པཎ་ཆེན་ཤཱཀ་མཆོག་གིས། འདི་དང་ཡང་འདི་དང༌། ཞེས་གསུངས་པས་ཀུན་མཁྱེན་དང་མཐུན་པར་བཞེད། འོན་ཀྱང་དོན་དངོས་ལ་བརྟག་ན། འདི་འདྲ་ཞིག་དགོས་པར་སྣང་སྟེ། ཀ་བ་འདི་ཕྲ་བ་དང་ཡང་བཀོད་པ་ལེགས། ཞེས་པ་ལྟ་བུས་འདས་མ་ཐག་པའི་ཀ་བའི་བཀོད་པ་ལེགས་པ་ཙམ་སྟོན་ཐུབ་པས་འདས་མ་ཐག་པར་སྦྱོར་རུང༌། ཆོས་རྗེ་མཆོག་གིས་དེ་སྒྲས་བསྡུ་བ་དེ་ཉིད་འདས་མ་ཐག་པ་མཚན་ཉིད་པ་ཡིན་ཏེ། དེ་སྒྲ་ཐ་སྙད་འདས་མ་ཐག་པ་ལ་འཇུག་པ་དང༌། སྐབས་དེར་ཡང་དེ་ལྟར་སྟོན་པའི་ཕྱིར། འདིར་བློ་ལྡན་རྣམས་ཀྱིས་དཔྱད་དགོས་པར་སྣང་ངོ༌། །
    གཞན་སྡུད་པ་ནི་ཚིག་ཏུ་དངོས་སུ་མ་གསལ་པའི་དོན་རྣམས་སྡུད་པ་སྟེ། རྒྱན་སྡུད་ཀྱིས་བསྡུས་པ་ཞིག་ལ་གོ དཔེར་ན། གཟུགས་མི་རྟག་སྟེ་དྲི་སོགས་ཀྱང་ངོ་ལྟ་བུ་དང༌། དབུས་པ་རྣམས་བོད་པ་ཡིན་ལ་ཁམས་སོགས་ཀྱང་ཡིན་ཞེས་པ་ལྟ་བུ་དང༌། ལན་གྲངས་གཞན་སྦྱོར་བའི་བསྡུ་བ་ནི། ཀུན་མཁྱེན་རོང་ཟོམ་ཆེན་པོས། ལན་གྲངས་གཞན་ལ་སྨྲས་པའི་ཚིག་སྡུད་པའོ། ། ཞེས་གསུངས། དེའི་དབང་དུ་བཏང་ན། རྒྱ་དང༌། བོད་དང༌། སོག་པོ་རྣམས་ནི་ནང་པ་ཡིན་ལྟ་བུ་དང༌། ཆོས་རྗེ་མཆོག་གིས་རྣམ་གྲངས་སུ་བཞེད་འདུག དེའི་དབང་དུ་བཏང་ན། ནོར་འཛིན་ཡང་ས་གཞི་སྟེ། བཟོད་མ་ཡང་དེ་ཡིན་ནོ་ལྟ་བུ་ཡིན་པས་བློ་ལྡན་རྣམས་ཀྱིས་རྟོགས་པར་བྱ་རྒྱུ་ལས་མ་འདས། གནས་ཚུལ་འདི་དག་གིས་ཟླས་དབྱེ་བའི་དོན་རྟོགས་དགོས་པ་དང༌། ལྷག་པར་ཚིག་བསྡུ་བའི་སྐབས་ཀྱི་ཟླས་དབྱེ་བའི་བསྡུ་བ་དང༌། སྐབས་འདིར་བཤད་པའི་ཟླས་དབྱེ་བ་གཉིས་ནི། ངོ་བོའི་ཐོག་ནས་ཁྱད་པར་མེད་ཀྱང་སྐབས་དོན་གྱི་གོ་བ་སོ་སོ་རེ་ཡོད་པས་དེ་དག་ཞིབ་ཏུ་ངེས་དགོས་པ་ནི་གལ་ཆེ༑ གོང་ནས་དྲངས་པ་དེ་དག་ནི་གུས་པས་བྲིས་པའི་སྨྲ་སྒོའི་འགྲེལ་པ་ནས་དྲངས་ཤིང༌། གཞུང་འདི་དང་སྨྲ་སྒོའི་གྲངས་འདྲེན་མི་མཐུན་པ་རྣམས་ནི་གཞུང་འདི་དང་མཐུན་པར་བཅོས་པ་དང༌། སྐབས་འདིར་རྩ་བ་ཞེས་པ་ནི་སྨྲ་སྒོ་ལ་གོ་དགོས་པ་ལས་གཞུང་འདིར་གོ་བར་མི་བྱ་སྟེ། དེ་བཞིན་དེ་སྒྲའི་སྐབས་སོགས་གོང་ནས་ཀྱང༌། འགྲེལ་པ་དེ་ཉིད་དྲངས་ཡོད་པས་དེ་མཚུངས་ཀྱིས་གོ་བ་ལེན་དགོས་ཞེས་ཞུ་དགོས་བྱུང༌།
    མཐའ་མར་དགེ་བ་མཇུག་གི་དོན་ལས། དང་པོ། ཡི་གེ་སྤྱིའི་དགོས་པ་ལྡོག་ཕྱོགས་ནས་བསྟན་པ་ནི། རྩ་བ་ལས།
    མོ་ཡི་ཡི་གེ་མེད་པ་ན། །ཕོ་ཡིག་བརྗོད་པ་མེད་པར་འགྱུར། །
    ཕོ་ཡིག་དེ་དག་རྣམས་ལ་ཡང༌། །འཇུག་པར་བཅས་པ་མེད་ན་ནི། །
    མིང་དང་ཚིག་ཀྱང་གསལ་མི་ནུས། །མིང་ཚིག་གསལ་བ་མེད་ན་ནི། །
    དོན་རྣམས་བརྗོད་པར་མི་འགྱུར་རོ། །
    ཞེས་གསུངས་པའི་དོན་ནི། མོ་ཡི་ཡི་གེ་སྟེ་དབྱངས་ཡིག་རྣམས་མེད་པར་གྱུར་པ་ན། ཕོ་ཡིག་སྟེ་གསལ་བྱེད་རྣམས་ཀྱི་བརྗོད་པ་མི་ཚང་བར་འགྱུར་བའམ་བརྗོད་པ་མེད་པ་སྟེ། དབྱངས་ཡིག་དེ་དག་ལ་བརྟེན་པའི་མིང་ཇི་སྙེད་ཅིག་ཡོད་པ་དེ་དག་མེད་པར་འགྱུར་བ་དང༌། དེ་བཞིན་ཕོ་ཡིག་སྟེ་གསལ་བྱེད་རྣམས་ལ་ཡང་རྗེས་འཇུག་གི་ཡི་གེ་རྣམས་མེད་པར་གྱུར་ན། ཡི་གེ་དུ་མ་འདུས་པ་ལས་མིང་དང༌། མིང་དུ་མ་འདུས་པ་ལས་ཚིག་སོགས་གྲུབ་པར་མི་ནུས་ཏེ། མིང་གྲུབ་པ་ལ་འཇུག་པའི་ཡི་གེ་གང་རུང་ཞིག་ངེས་ཅན་དུ་དགོས་པ་དང༌། དེ་བཞིན་ཚིག་ཏུ་གྲུབ་པ་ལ་མཚམས་སྦྱོར་བྱེད་ཀྱི་ཕྲད་དང༌། ཕྲད་དེ་དག་མཚམས་སྦྱར་དགོས་པས། ཕྲད་མཚམས་སྦྱར་ས་གཉིས་ཀ་རྗེས་འཇུག་ཡིན་པར་བརྟེན་མིང་དང་ཚིག་ཏུ་གྲུབ་པ་མེད་པར་བསྟན་པ་ཡིན་པས། དབྱངས་ཡིག་ཡོད་ཀྱང་རྗེས་སུ་འཇུག་པའི་ཡི་གེ་མེད་ན༑ མིང་དང་ཚིག་ཏུ་གྲུབ་པ་མེད་པ་དང༌། མིང་དང་ཚིག་གིས་བརྗོད་བྱའི་དོན་རྣམས་གསལ་བ་མེད་པར་གྱུར་ན། དོན་རྣམས་བརྗོད་པར་མི་འགྱུར་ཏེ༑ རང་སྡེ་ནང་པ་རྣམས་ཀྱི་ངོར་ལྟོས་པའི་བསླབ་པ་གསུམ་དང༌། གཞན་སྡེ་རིག་བྱེད་པ་རྣམས་ཀྱི་ངོར་ལྟོས་པའི་རིག་བྱེད་ཡན་ལག་དང་བཅས་པའི་བརྗོད་པ་མཐའ་དག་མེད་པར་འགྱུར། དེ་ལྟར་གྱུར་ན་དོན་སྟོན་པའི་ངག་གིས་སྟོང་དགོས་པ་དང༌། དེ་ལས་བྱུང་བའི་ལེགས་ཉེས་བྱེད་པའི་ཤེས་རབ་སོགས་ཡོང་ཐབས་མེད་པ་བཅས་ལ་བརྟེན་ནས། ཡི་གེའི་སྦྱོར་བ་སྤྱི་དང༌། བྱེ་བྲག་ཡི་གེ་རེ་རེ་ནས་གལ་ཆེ་བའི་ཚུལ་ཇི་བཞིན་བསྟན་པའོ། །
    གཉིས་པ། སྨོན་པའི་མཚམས་སྦྱོར་བ་དང་སྦྱར་བྱང་ནི། རྩ་བ་ལས།
    དེ་ལྟར་འགྱུར་ན་འཇིག་རྟེན་གྱི། །སེམས་ཅན་རྣམས་ནི་བདེ་བར་འགྱུར། །
    ས་སྐྱ་པཎྜིཏས་སྦྱར་པའོ།།    །།
    ཞེས་གསུངས་པའི་དོན་ནི། དེ་ལྟར་ཡི་གེ་སྤྱི་དང་བྱེ་བྲག་གི་གནས་རྣམས་ཇི་བཞིན་ཤེས་པར་བྱས་ཏེ། རང་ཉིད་ཀྱིས་བསླབ་པའི་གནས་དེ་ལ་ཞིབ་ཏུ་སྦྱངས་ནས། ལེགས་ཉེས་ཀྱི་གནས་ཇི་བཞིན་འབྱེད་པའི་ཤེས་རབ་ལ་བརྟེན་ནས། མངོན་མཐོ་དང་ངེས་ལེགས་ཀྱི་གོ་འཕང་ཐོབ་ནས་སེམས་ཅན་རྣམས་གནས་སྐབས་དང་མཐར་ཐུག་ཀུན་ཏུ་བདེ་བར་འགྱུར་བ་དང་འབྲེལ་བདེ་བར་གྱུར་ཅིག་ཅེས་སྨོན་འདུན་དང༌། གཞུང་འདིའི་དགེ་བའང་སེམས་ཅན་རྣམས་བདེ་བའི་རྒྱུར་གྱུར་ཅིག་ཅེས་སྨོན་པ་དང་བཅས་བརྗོད་པ་དང༌། གཞུང་འདི་ཉིད་ཆོས་ཀྱི་རྗེ་ས་སྐྱ་པཎྜིཏས་སྦྱར་བའི་དོན་ཡོངས་སུ་འགྲེལ་ཟིན་ཏོ།།  །།
འདིར་སྨྲས་པ།
ལེགས་བྱས་འོད་དཀར་རབ་ཏུ་དཀྲིག་པ་ལས། །ལེགས་བྱུང་ཆུ་ཤེལ་གསར་བའི་འདབ་མ་སྟོང༌། །
ལེགས་ཚོགས་འབུམ་གྱི་ཉི་འོད་རྩེན་པ་ན། །ལེགས་པར་འབྱེད་པ་དངོས་པོའི་གཤིས་སུ་གྲུབ། །
རང་གཞན་མཆོག་དམན་ཀུན་གྱི་རྒྱན་གཅིག་པུ། །ངག་རིག་འདབ་སྟོང་བཞད་པའི་ཕྲེང་བ་ཉིད། །
དེ་ཡང་ཕྱི་ནང་གནའ་དེང་ཤེས་བྱ་ཡི། །འཇུག་སྒོ་གཅིག་པུ་འདི་ཉིད་ཁོ་ནར་ཟད། །
སྲས་བཅས་རྒྱལ་བའི་རྨད་བྱུང་ཕྲིན་ལས་ཀུན། །ཁྱོད་ཀྱི་དཔལ་ལས་གྲུབ་པ་ཁོ་ན་སྟེ། །
ཚངས་དབྱངས་སྟོང་གིས་རྒྱལ་བའི་རྒྱལ་ཚབ་ཏུ། །གསུང་རབ་ཉིད་ལ་བསྔགས་པ་མ་ཡིན་ནམ། །
ཆོས་རྗེ་མཆོག་གི་ཐུགས་ཀྱི་འོ་མཚོ་ལས། །མཆེད་པའི་ཡི་གེའི་སྦྱོར་བ་ཡིད་བཞིན་ནོར། །
དབང་ཕྱོགས་བཟོད་མའི་སྤྱི་བོར་བཏེགས་པ་ན། །འདོད་དོན་གཡས་འཁྱིལ་དུང་གི་རང་སྒྲ་འབྱིན། །
ཚོགས་གསུམ་ཚ་ཟེར་སྟོང་གི་རོལ་རྩེད་ལས། །ལེགས་གྲུབ་ཤེས་བྱའི་པདྨོ་འབྱེད་པའི་གཉེན། །
སྐལ་ལྡན་བློ་ཡི་ཚལ་དུ་ཤར་བ་ན། །རྨོངས་པའི་མུན་ཚོགས་སྐྲག་ནས་དབྱིངས་སུ་ཡིབ། །
གངས་ཅན་ཡི་གེའི་སྦྱོར་བའི་རྣམ་གཞག་སྟོང༌། །མཚན་མོའི་དབྱིངས་སུ་ཤར་བའི་རྒྱུ་སྐར་བཞིན། །
རེ་རེ་བགྲང་ན་རྒྱལ་བའི་ཐུགས་ཀྱང་ངལ། །བདག་ལྟའི་བློ་ལ་ཆ་ཙམ་ལྟ་ཅི་ཞིག །
གསེར་རིའི་ཁྲོད་ན་ལྷུན་པོའི་ངང་ཚུལ་དང༌། །རྒྱུ་སྐར་ཁྲོད་ན་ཟླ་བའི་དཀྱིལ་འཁོར་བཞིན། །
རྣམ་པར་གསལ་བ་ཆོས་རྗེ་མཆོག་གི་ལུགས། །ཁོ་བོའི་སྐལ་བར་ཐོབ་པ་སྔོན་བསགས་འབྲས། །
འོན་ཀྱང་བདག་བློ་ཚད་དུ་མ་ཕེར་པས། །མ་བཤད་ལོག་བཤད་ཉེས་པའི་དྲི་མ་ཡིས། །
སྦགས་པའི་ཚོགས་རྣམས་གཟུར་གནས་མཁས་ཀུན་གྱིས། །ཡོངས་སུ་སྦྱངས་པའི་ཕྲིན་ལས་མ་གཡེལ་ཞིག །
འདིར་འབད་དགེ་བའི་ཕུང་པོ་ཅི་མཆིས་པ། །སྲས་བཅས་རྒྱལ་བའི་དགེ་བའི་འོ་མཚོ་རུ། །
འདྲེས་ནས་འགྲོ་ཀུན་བྱང་ཆེན་གདོད་མའི་སར། །ཁྲིད་པའི་ཐེམ་སྐས་ཉིད་དུ་འགྱུར་བར་སྨོན། །
བདག་ཀྱང་དེང་ནས་བྱང་ཆུབ་སྙིང་པོའི་བར། །འཕགས་མཆོག་ཕྱག་ན་པདྨོས་རྗེས་བཟུང་སྟེ། །
ཇི་སྲིད་འགྲོ་བའི་ཕྱི་མཐའ་མ་རྫོགས་པར། །དེ་སྲིད་འགྲོ་བའི་དོན་ལ་བརྩོན་པར་ཤོག །
    ཞེས་ཆོས་རྗེ་སྐྱ་པཎྜིཏས་མཛད་པའི་ཡི་གེ་སྦྱོར་བའི་འགྲེལ་པ་སྨྲ་བའི་རྒྱན་ཞེས་བྱ་བ་འདི་ནི། དུས་ཀྱི་རིག་བྱེད་སྨྲ་བའི་ཡོངས་ཀྱི་གྲལ་མཐའ་བ། བསོད་ནམས་རྒྱལ་མཚན་ནམ་མིང་གཞན་དབྱངས་ཅན་ངག་དབང་དཔལ་འབྱོར་གྱིས་སྔ་ཕྱིའི་བརྡ་སྤྲོད་རིག་པའི་གཞུང་ལུགས་ཁག་ཅིག་ལ་ཞིབ་ཏུ་དཔྱད་ནས། རང་བློས་གང་ལྕོགས་ཀྱིས་ཕྱི་ལོ་༢༠༠༨ ལོའི་ཕྱི་ཟླ་༡༡ པའི་ཚེས་ཉི་ཤུ་ཉིན་ས་རཱ་བོད་ཀྱི་མཐོ་རིམ་སློབ་གཉེར་ཁང་གི་རང་ཤག་ལྔ་རིག་ལྡིང་ཁང་དུ་འགྲུབ་པར་བྱས་པ། སླར་ཡང་སྣོན་འཕྲི་ཅུང་ཟད་བགྱིས་ཏེ། ཕྱི་ལོ་༢༠༠༩ ལོའི་ཕྱི་ཟླ་༣ པའི་ཚེས་པ་༣༠ ཉིན་ཡོངས་སུ་འགྲུབ་པར་བྱས་པ་དགེ་ལེགས་སུ་གྱུར་ཅིག།།   །།
ཟུར་མཆན།
  བོད་ཀྱི་བརྡ་སྤྲོད་བློ་གསལ་རིག་པའི་གསང་མཛོད་པོད་དང་པོ། ས་རཱ་བོད་ཀྱི་མཐོ་སློབ་ཀྱིས་༢༠༠༨ ལོར་དཔར་བའི་ཤོག་ངོས་༢༨༠ ནས་༣༢༦ བར་གསལ།

༄༅། །བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་བྱ་བ་བཞུགས་སོ། །
ཆོས་ཉིད་ཆོས་སྐུའི་རང་གདངས་གདལ་པ་ལས། །གཟུགས་སྐུ་གཟུགས་སུ་ཤར་བའི་ཡོ་ལང་འབུམ། །
ལེགས་བྱས་ལེགས་པར་བསྐྲུན་པའི་ཐབས་ཚུལ་བརྒྱ། །སྟོན་མཛད་སྟོན་མཁན་གངས་ཅན་མགོན་པོར་མཆོད། །
རྒྱལ་ཀུན་མཁྱེན་པའི་རང་གཟུགས་གངས་ཅན་པའི། །བགོ་སྐལ་ཆུ་ཟླའི་རྣམ་རོལ་ཐོན་མི་ཞབས། །
སྲས་བཅས་བརྒྱུད་ལྡན་བླ་མའི་ཚོགས་རྣམས་ཀྱི། །བཀའ་དྲིན་དྲན་བཞིན་དད་པས་ཕྱག་བགྱི་འོ། །
གང་ཐུགས་རིན་ཆེན་བུམ་བཟང་ལས་བྱུང་བརྡ་སྤྲོད་རིག་པའི་བདུད་རྩིའི་རྒྱུན། །
ཡུན་རིང་མཁས་བླུན་ཚོགས་རྣམས་འགྲིམས་པས་མི་གཙང་གྲིབ་ཀྱིས་མནོས་པ་ཀུན། །
སེལ་མཛད་ཁྱབ་བདག་རིག་པའི་མགོན་པོ་གཙུག་ལག་ཆོས་ཀྱི་སྣང་བའི་ཞབས། །
སྤྱི་བོའི་གཙུག་ཏུ་ལན་བརྒྱར་མཆོད་དོ་བྱིན་རླབས་འབུམ་གྱི་སྟ་གོན་མཛོད། །
དེ་ཡི་ལུགས་བཟང་བརྒྱུད་ལྡན་མན་ངག་འབུམ། །འཛིན་མཁས་དངོས་དང་བརྒྱུད་པའི་བཤེས་གཉེན་རྣམས། །
བདེ་ཆེན་འཁོར་ལོའི་དཀྱིལ་དུ་ཡོངས་བཀོད་དེ། །སྒོ་གསུམ་གུས་པས་འདུད་དོ་བཀའ་དྲིན་ཅན། །
དུས་ཀྱི་མཚན་མ་ཕྱོགས་སུ་བརྡོལ་པ་ལས། །བརྒྱུད་ལྡན་མན་ངག་འཕྲུལ་གྱི་ལྡེའུ་མིག་རྣམས། །
བག་ལ་ཞ་བའི་བསྐལ་པས་ཡོངས་བཟུང་སྟེ། །གཟུ་ལུམ་སྤྱོད་པས་ས་སྟེང་གཡོག་ལ་ཉེ། །
དེ་ཡིས་བརྡ་སྤྲོད་རིག་པ་གཞོན་ནུ་མའི། །བཞིན་རས་མི་གཙང་དྲི་མས་བརྣོགས་པ་ལ། །
མ་བཟོད་རང་ནུས་བགྱི་བ་གསར་པ་ཞིག །ལེན་པའི་གོ་ཆས་སེམས་ཁམས་རབ་ཏུ་བསྡམས། །
དེ་ཕྱིར་བརྒྱུད་ལྡན་མན་ངག་འཐོར་བ་རྣམས། །གཅིག་ཏུ་བསྡུས་ནས་ཡི་གེར་བཀོད་པ་ལ། །
ཕྱི་ནང་གསང་བའི་མི་ཤིས་མཚན་མ་རྣམས། །དམིགས་མེད་ཆོས་ཀྱི་དབྱིངས་སུ་ཞི་བར་ཤོག །
འདི་ན་བརྒྱུད་ལྡན་མན་ངག་འབུམ་གྱི་སྒོ། །ཅིག་ཅར་ཕྱེ་བས་དཔྱོད་ལྡན་གཞོན་ནུའི་ཚོགས། །
རང་དགར་འཇུག་པའི་སྟ་གོན་དང་བཅས་ཏེ། །དཔྱད་གསུམ་རོལ་མོ་ཚོགས་ཀྱིས་རམ་འདེགས་མཛོད། །
ཆེན་པོ་བོད་ཁམས་སྐྱོང་བའི་རྗེ། ། བཙན་པོ་སྲོང་བཙན་སྒམ་པོའི་བློན། །
མཁས་མཆོག་ཐོན་མི་སཾབྷོཊ། །རྒྱ་གར་ཡུལ་དུ་ཕྱིན་པ་ལས། །
བླ་མ་ལྷ་རིག་སེང་གེ་སོགས། །བསྟེན་ནས་གཞུང་ལུགས་སྦྱངས་པ་ལས། །
ཕྱིར་ཕེབས་སྐད་དང་མཐུན་པ་ཡི། །ཡི་གེ་སྲོལ་བཏོད་བརྡ་སྤྲོད་གཞུང༌། །
ལེགས་པར་སྦྱར་བའི་ལུགས་དང་བསྟུན། །དེས་ཕྱིར་གཞུང་འདིའི་མ་དཔེ་ཉིད། །
ལེགས་སྦྱར་ཉིད་དུ་ངེས་པའི་ཚུལ། །གཞུང་འདིའི་སྔ་ཕྱི་རྣམས་སུ་གསལ། །
དེ་ཡང་བོད་ཀྱི་བརྡ་སྤྲོད་ལ། །དབྱེ་ན་རྣམ་པ་གཉིས་སུ་འདུས། །
སུམ་ཅུ་པ་དང་རྟགས་འཇུག་ཅེས། །མཁས་བླུན་ཀུན་ལ་རླུང་ལྟར་གྲགས། །
ལུང་སྟོན་པ་དང་བརྡ་སྤྲོད་གཉིས། །མིང་གི་རྣམ་གྲངས་ཙམ་དུ་ཟད། །
ལུང་དུ་བསྟན་བྱ་སྟོན་བྱེད་དང༌། །སྟོན་ཚུལ་ཞིབ་ཏུ་ངེས་པ་གཅེས། ། 
བསྟན་བྱ་དབྱངས་གསལ་སོ་བཞི་ལས། །གྲུབ་པའི་སྐད་ཀྱི་གདངས་ཡིན་ཞིང༌། །
སྟོན་བྱེད་སྔོན་འཇུག་ནུས་པ་ལས། །གྲུབ་པའི་ཚིག་ཕྲད་བྱ་བྱེད་ལས། །
སྟོན་ཚུལ་མིང་ཚིག་བརྗོད་པ་རུ། །གྲུབ་ནས་སྐབས་དོན་གསལ་ནུས་པའི། །
ངག་གི་རིག་བྱེད་ཅིག་ལ་གོ །དེ་སོགས་ཞིབ་ཏུ་སྦྱང་དགོས་སོ། །
དེས་ན་སྐབས་འདིའི་བརྡ་སྤྲོད་དམ། །ལུང་སྟོན་ཅེས་པའི་གོ་དོན་ལ། །
རགས་ཙམ་ངེས་ཤེས་དྲང་ནུས་ཀྱང༌། །མཁས་པའི་ལུགས་ལ་འཇོག་སྲོལ་མང༌། །
བརྡ་སྤྲོད་ཅེས་པའི་གོ་དོན་ཉིད། །ཡོངས་སུ་རྟོགས་པར་བྱ་བ་ལ། །
ཡི་གེ་འཇུག་པའི་གནས་བརྒྱད་རྣམས། །ངེས་པར་བྱ་བ་གལ་ཆེ་ཞིང༌། །
ཡུལ་ཅན་ཡུལ་ལ་འཕྲད་པ་ལས། །བྱུང་བའི་འཆར་སྣང་མི་འདྲ་བ། །
སྨྲ་འདོད་ཀུན་སློང་གཡོས་པ་ལས། །དོན་དབེན་རྗོད་བྱེད་ཡོངས་ལ་སྒྲ། །
དོན་ཉིད་མཚོན་པའི་གདངས་ལ་སྐད། །དེ་ཉིད་དུ་མ་འདུས་པ་ལས། །
དོན་གྱི་ངོ་བོ་སྟོན་ནུས་པའི། །སྤྱི་དང་བྱེ་བྲག་མིང་རྣམས་འབྱུང༌། །
སྒྲ་དོན་ལྷན་དུ་འདུས་པ་ལས། །གོ་བ་བསྐྱེད་པར་བརྡ་ཞེས་བྱ། །
དེ་ཉིད་ཡུལ་ལ་སྦྱར་བ་ལས། །མིང་ཙམ་འདྲེན་པ་སྒྲའི་ཐ་སྙད། །
མིང་དང་མིང་ཅན་འབྲེལ་བ་ཡི། །ངོས་འཛིན་ཐུབ་པ་བློའི་ཐ་སྙད། །
དེ་ལྟར་མིང་དོན་འབྲེལ་བ་ལས། །དོན་གྱི་རྣམ་པ་གསལ་བར་ནུས། །
ཐ་སྙད་བློ་ལ་ངེས་པ་ལས། །ཡུལ་གྱི་ཁྱད་པར་འབྱེད་པའི་ཉམས། །
སྣང་བའི་རང་བཞིན་མཚན་མ་སྟེ། །ཁྱད་གཞི་ཁྱད་ཆོས་འབྲེལ་བ་ཚིག །
ཕྲད་དང་རྣམ་དབྱེ་བྱིན་པ་ལས། །ངག་དོན་ཉིད་དུ་ཤར་བ་གང༌། །
བརྗོད་དོན་གོ་རིམ་ལྡན་པའི་དོན། །དེ་དག་རྣམས་ལས་བརྡ་སྤྲོད་གྲུབ། །
བརྡ་ཞེས་བྱ་བར་ཡངས་དོག་གི །གོ་བ་མང་དུ་མཆིས་ན་ཡང༌། །
སྐབས་འདིའི་བརྡ་ཞེས་བྱ་བ་ཉིད། །ངག་གི་རྣམ་འགྱུར་ཞིག་ལ་འཐད། །
བརྡ་དོན་ཡོངས་སུ་གསལ་བའི་ཕྱིར། །གནས་བརྒྱད་གཞུང་ལས་དོན་དམིགས་དང༌། །
སྒྲ་ལས་བྱུང་དང་ཐུན་མོང་གྲགས། །མཐུན་སྣང་མངོན་ཞེན་ཆོས་ལྔ་བསྟན། །
སྤྲོད་ནི་གོ་དོན་སྤྲད་པ་སྟེ། །སྒྲ་བློའི་ཐ་སྙད་གཉིས་འདུས་པའི། །
བརྗོད་བྱ་གང་ཡིན་རྗོད་བྱེད་དུ། །དྲངས་པ་བརྡ་སྤྲོད་ཅེས་པའི་དོན། །
བརྡ་དང་ཐ་སྙད་ཅེས་པ་ཡི། །བརྡ་ནི་གོ་བར་བྱེད་པ་དང༌། །
ཐ་སྙད་འཇུག་པར་བྱེད་པ་སྟེ། །བཏགས་འཇུག་བརྗོད་པ་ཚང་དགོས་སོ། །
གངས་ཅན་སྐད་ཀྱི་རང་བཞིན་དང༌། །རྣམ་འགྱུར་གསལ་བར་བྱས་པ་ལས། །
བརྡ་དོན་རྟོགས་ཤིང་གོ་ནུས་པར། །བྱེད་པའི་ཐབས་ཚུལ་བརྡ་སྤྲོད་གཞུང༌། །
དེང་སྐབས་བོད་ཀྱི་བརྡ་སྤྲོད་ལ། །སུམ་རྟགས་དག་གསུམ་ཞེས་པ་ཡང༌། །
བསྡུས་ན་སུམ་རྟགས་གཉིས་སུ་འདུས། །སྡུད་ཚུལ་གཞུང་བཞིན་ཤེས་པ་གཅེས། །
མིང་གི་ཆ་རྣམས་གང་ཡིན་པ། །རྣམ་དབྱེ་དང་པོའི་ཁོངས་སུ་སྡུད། །
རྣམ་དབྱེ་དང་པོར་མི་གཏོགས་པའི། །མིང་གཞན་སྲིད་ན་རྣམ་རྟོག་གཞི། །
མིང་དེར་རྣམ་གྲངས་མང་དུ་སྣང༌། །གཞུང་གི་ས་བཅད་མ་འཁྲུལ་ཕྱིར། །
སྐབས་བབ་ཉིད་དུ་བཤད་བྱ་སྟེ། །བསྟན་བཅོས་མཁས་པའི་ལུགས་སུ་བཞག །
སུམ་རྟགས་སོ་སོའི་བརྗོད་བྱ་ནི། །མཁས་བླུན་ཀུན་གྱིས་སོ་སོར་གཞག །
འོན་ཀྱང་ཐོན་མིའི་བཞེད་དགོངས་དངོས། །སི་ཏུས་ལོན་པ་འདི་ལྟ་སྟེ། །
སུམ་ཅུ་པ་ཡི་བརྗོད་བྱ་ནི། །རྗེས་འཇུག་ཡི་གེ་བཅུ་ཡིན་ཞིང༌། །
དེར་བརྟེན་ཕྲད་དང་རྣམ་དབྱེ་རྣམས། །སྟེས་གྲུབ་དབང་གིས་བྱུང་བ་སྟེ། །
མིང་ཚིག་བརྗོད་པ་གསུམ་གྱི་ཚུལ། །གསལ་བྱེད་རྗེས་འཇུག་བཅུ་ཡིན་ཞིང༌། །
དངོས་བསྟན་ཕྲད་དང་རྣམ་དབྱེ་རྣམས། །དེ་ལས་བྱུང་ཞིང་དེ་ལ་སྦྱོར། །
ཚུལ་དེ་ཕྲད་ཀྱི་དབྱུང་ཚུལ་དང༌། །སྦྱོར་ཚུལ་རྗེས་འཇུག་དགོས་པ་དང༌། །
རྗེས་འཇུག་ཅིའི་ཕྱིར་འཇུག་རྣམས་ལ། །དཔྱད་ན་ངེས་ཤེས་དྲང་བར་ནུས། །
རྟགས་ཀྱི་འཇུག་པའི་བརྗོད་བྱ་ལ། །སྔོན་འཇུག་ཡི་གེ་ལྔ་འཇོག་ཅིང༌། ། 
ལས་ཀྱི་རྣམ་འགྱུར་མི་འདྲ་བ། །སྔོན་འཇུག་ནུས་པ་ཁོ་ནས་བསྐྱེད། །
དེ་ལྟར་སྔོན་རྗེས་རྣམ་གཉིས་ལ། །བརྟེན་ནས་བརྡ་སྤྲོད་བྱུང་བ་འདི། །
ཐུན་མིན་བོད་ཀྱི་སྐད་ཡིག་གི །ཁྱད་ཆོས་ཉིད་དུ་གྲུབ་པ་ལགས། །
ཚུལ་འདིའི་འཇུག་སྒོ་ཐམས་ཅད་ཀྱི། །དོན་རྟོགས་ལག་རྩེར་བབས་པ་ལས། །
རྣམ་མང་ཤེས་བྱའི་གྲོང་ཁྱེར་དུ། །ཇི་དགར་འཇུག་པའི་རྒྱུར་གྱུར་ཅིག །
    བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་བརྗོད་གཞི་བསྟན་པའི་ལེའུ་སྟེ་དང་པོའོ།།    །།
དེ་ཡང་བོད་ཀྱི་བརྡ་སྤྲོད་ཀྱི། །རྣམ་བཤད་སྔ་མ་སུམ་ཅུ་པའི། །
མཚན་གྱི་དོན་ལ་བཞེད་སྲོལ་མང༌། །མཁས་པའི་ལུགས་ལ་འདི་ལྟ་སྟེ། །
སྒྲ་ལ་རྣམ་པ་བརྒྱད་དབྱེ་བའི། །ནང་གསེས་དོན་སྟོན་སྐྱེས་བུའི་ངག །
དབྱངས་གསལ་སོ་བཞིའི་རྣམ་འགྱུར་དུ། །འཕོས་པའི་སྐད་གདངས་ལེགས་སྦྱར་པས། །
མིང་ཚིག་བརྗོད་པའི་རྣམ་པ་རུ། །ཤར་ནས་དོན་རྣམས་གསལ་ནུས་ཤིང༌། །
དེ་ཡི་རང་བཞིན་ངོ་སྤྲོད་པའི། །གཞུང་ལ་ལུང་དུ་སྟོན་པར་གྲགས། །
རྩ་བ་ཞེས་པར་གོ་དོན་མང༌། །སྐབས་འདིར་རྨང་གཞི་དོན་ལ་འཇུག །
བོད་ཀྱི་བརྡ་སྤྲོད་གཞུང་ཀུན་གྱིས། །ཕྱི་མོ་ཡིན་པས་དེ་ལྟར་བརྗོད། །
དེ་ལྟའི་གཞུང་གི་རྣམ་བཤད་ཀྱི། །རྗོད་བྱེད་ཤླཽཀ་སུམ་ཅུར། །
གནས་ཤིང་དེ་ལྟར་ལྡན་པས་པ། །དེ་ཡང་རྗོད་བྱེད་དབང་གིས་བཏགས། །
སྐད་གཉིས་ཤན་སྦྱར་འགྱུར་ཕྱག་ལ། །ཚིག་རིས་མཐུན་མིན་ཡོད་མེད་ཐད། །
མཁས་པ་སྔ་ཕྱིས་བཞེད་སྲོལ་མང༌། །གཞུང་སྤྱི་བཞིན་དུ་བཟུང་ན་བདེ། །
མཆོད་པར་བརྗོད་པ་དབྱེ་ན་བཞི། །མཁས་པའི་ལུགས་སུ་བཞག་པ་སྟེ། །
བྱ་བ་དངོས་དང་གདུལ་བྱ་ལ། །དམིགས་ནས་དེ་ཉིད་སྔོན་དུ་བཏང༌། །
མཆོད་བརྗོད་གཉིས་པའི་སྒྲ་དབྱངས་ཀྱང༌། །དབྱངས་ཡིག་ཉིད་དུ་བཞག་པ་འཁྲུལ། །
དེར་བརྟེན་མཆོད་བརྗོད་གསུམ་པ་ཡི། །མིང་གཞིའི་དོན་ཉིད་ལོག་པར་བཀྲལ། །
མིང་གིས་བསྙད་བྱ་མིང་ཚིག་གཞི། །སྔོན་རྗེས་གཉིས་ཀྱི་འཇུག་གཞི་བཅས། །
རྣམ་གསུམ་རང་གི་ལུགས་ལ་འདོད། །སྐབས་འདིའི་མིང་གཞི་བར་བ་ཉིད། །
མཁས་པའི་ལུགས་སུ་གཞག་པ་དང༌། །ཐུན་མོང་ཐུན་མིན་དགོས་པ་ལ། །
བཞི་གསུམ་ཚང་བའི་ཁྱད་ཆོས་ཉིད། །གསལ་ཕྱིར་དམ་བཅའི་ཚིག་ཕྲེང་སྤེལ། །
དེ་ཡང་སྦྱར་བྱའི་ཡི་གེ་ནི། །མིང་ཚིག་གཉིས་ཀྱི་བསྒྲུབ་གཞི་ཉིད། །
སྐད་ཀྱི་གདངས་སུ་གྲུབ་པ་སྟེ། །དོན་གྱི་རྣམ་པ་མེད་པའི་ངག །
རང་གིས་རང་ཉིད་མཚོན་པ་ལས། །གཞན་གྱིས་མིན་པས་ཨཀྵར། །
མིང་ཚིག་གསལ་པས་བྱཛྙན། །རྗོད་བྱེད་ཡིན་པས་ཝརྞ་སྟེ། །
མཚན་ཉིད་གསུམ་གྱི་བདག་ཉིད་ལ། །ཡི་གེ་ཞེས་པར་ཡོངས་སུ་གྲགས། །
དབྱེ་ན་དབྱངས་གསལ་གཉིས་སུ་ངེས། །རྒྱས་པར་དབྱེ་ན་རྣམ་པ་བདུན། །
དབྱངས་ལ་ཨི་ཨུ་ཨེ་ཨོ་བཞི། །གསལ་བྱེད་ཀ་སོགས་སུམ་ཅུ་ཡིན། །
འཕུལ་རྟེན་མིང་གཞི་མགོ་འདོགས་དང༌། །ཡང་འཇུག་དབྱངས་བཅས་གྲུབ་ཆ་བདུན། །
འཕུལ་རྟེན་བྱ་བ་འཇུག་མིན་གྱིས། །སྐབས་འདིའི་མིང་གཞི་གསུམ་དུ་དབྱེ། །
གཙོ་ཕལ་ཡན་ལག་བཅས་སུ་ངེས། །གྲུབ་ཆ་གསུམ་དུ་བཞེད་པའི་ལུགས། །
དེ་ལྟའི་གྲུབ་ཆ་རེ་རེ་ཉིད། །ཡི་གེ་ཡིན་ཞིང་གདངས་ཙམ་ལས། །
དོན་གྱི་རྣམ་པར་མ་ཤར་ཡང༌། །མིང་ཚིག་གཉིས་ཀྱི་བསྒྲུབ་གཞི་ཡིན། །
རང་ཉིད་རྐྱང་པར་གདངས་དབེན་ཞིང༌། །གནས་དང་བྱེད་རྩོལ་རྣམ་འགྱུར་བྲལ། །
གསལ་བྱེད་དང་སྦྱར་ང་རོ་ཡི། །ཁྱད་ཐོན་ཡི་གེར་དབྱངས་ཞེས་བརྗོད། །
བོད་ཀྱི་དབྱངས་ལ་བཞི་རུ་ངེས། །ཚེག་ཁྱིམ་གཅིག་ཏུ་གྲུབ་པ་དེར། །
གདངས་གཅིག་ཉིད་དུ་ཀློག་དགོས་པས། །ཨ་ལ་དབྱངས་ཀྱི་བྱ་བ་མེད། །
དེར་བརྟེན་སྲོག་ཅན་སྲོག་མེད་ཀྱི། །རྣམ་གཞག་རྣམས་ཀྱང་བོད་སྐད་ལ། །
འཚམ་མིན་ཁྱད་ཆོས་འདི་ཉིད་ཀྱིས། །ཨ་ཡིག་གསལ་བྱེད་གྲལ་དུ་བཀོད། །
ཨ་ནི་གནས་དང་བྱེད་རྩོལ་གྱི། །རྣམ་འགྱུར་གསལ་བས་གཞན་རྣམས་མིན། །
ཐོན་མིས་བོད་ཀྱི་གསལ་བྱེད་རྣམས། །རང་གདངས་རྫོགས་པའི་ལུགས་སུ་བཅོས། །
རང་ཉིད་རྐྱང་པའི་གདངས་རྫོགས་ཤིང༌། །གནས་དང་བྱེད་རྩོལ་རྣམ་འགྱུར་གསལ། །
མིང་གཞི་གཙོ་བོའི་བྱ་བ་ཅན། །གསལ་བྱེད་ཡི་གེ་ཞེས་སུ་གྲགས། །
དེ་ལྟའི་གསལ་བྱེད་སུམ་ཅུ་སྟེ། །ལེགས་པར་སྦྱར་བའི་གསལ་བྱེད་ལས། །
ཉེར་གསུམ་བླངས་ཤིང་ཨ་ཡིག་བསྣན། །ཙ་ཞ་དྲུག་པོ་གསར་དུ་བཟོས། །
སྔོན་གྱི་མཁས་པ་མང་པོ་ཡིས། །སྟོད་ཀྱི་ཅ་སོགས་བཟོས་ཞེས་གྲག །
འོན་ཀྱང་ཅ་སོགས་ལེགས་སྦྱར་ལ། །སྣང་བས་ཙ་སོགས་བཟོས་པར་ངེས། །
དེ་ལྟའི་དབྱངས་གསལ་སོ་བཞི་རྣམས། །སྐྱེ་གནས་རྣམ་པ་ལྔར་འདུས་ཤིང༌། །
ཀ་ཁ་ག་ང་འ་ཧ་ཨ། །སྐྱེ་བའི་གནས་ནི་མགྲིན་པ་ཡིན། །
ཅ་ཆ་ཇ་ཉ་ཙ་ཚ་ཛ། །ཞ་ཡ་ཤ་དང་ཨི་ཨེ་རྣམས། །
རྐན་ཡིན་ཏ་ཐ་ད་ན་དང༌། །ཟ་ལ་ས་རྣམས་སོ་ལས་བྱུང༌། །
པ་ཕ་བ་མ་ཝ་ཨུ་ཨོ། །མཆུ་ཡིན་ར་ཡིག་གཅིག་པུ་ནི། །
ལྕེ་རྩེ་ཉེ་བའི་སྤྱི་བོ་ཡིན། །དེ་སོགས་ཞིབ་ཏུ་ཤེས་པ་གལ། །
བྱེད་པར་དབྱེ་ན་རྣམ་ལྔ་སྟེ། །མཆུ་དང་མགྲིན་པ་རང་གནས་དང༌། །
རྐན་ནི་ལྕེ་དབུས་སོ་ལ་ནི། །ལྕེ་རྩེ་ར་ཡིག་དེ་ལ་ཉེ། །
རྩོལ་བར་ཕྱི་ནང་རྣམ་གཉིས་ལས། །ཕྱི་ལ་སྒྲ་ལྡན་སྒྲ་མེད་གཉིས། །
སྲོག་ཆེན་སྲོག་ཆུང་དྲོ་བ་བཅས། །དབྱེ་ན་ལྔ་རུ་འདུས་པ་འོ། །
ནང་གི་རྩོལ་བར་དབྱེ་ན་བཞི། །ཕྱེ་བའི་རྩོལ་བ་བཙུམ་པ་དང༌། །
ཕྲད་དང་ཅུང་ཟད་ཕྲད་པ་བཅས། །དང་པོ་ཉིད་ནས་སྦྱང་བ་གཅེས། ། 
གསལ་བྱེད་སྡེ་བ་རྣམ་བརྒྱད་ལས། །བཞི་པའི་བར་གྱི་གོ་རིམ་ནི། །
སྐྱེ་གནས་ཁོ་ནས་བསྒྲིགས་པ་དང༌། །ནང་གསེས་རྩོལ་བས་རྣམ་པར་ཕྱེས། །
ལྔ་ནས་བརྒྱད་པའི་བར་རྣམས་ཀྱང༌། །སྐྱེ་གནས་ཉེ་བ་གཙོ་བྱས་ཤིང༌། །
ནང་གསེས་འཐོར་བའི་ལུགས་སུ་བཞག །སྔ་ཕྱི་གཉིས་ལ་ཁྱད་པར་ཆེ། །
སྐྱེ་གནས་བྱེད་རྩོལ་རྣམ་པ་གསུམ། །ཞིབ་ཏུ་འཇོག་སྲོལ་མི་འདྲ་བ། །
མཁས་པའི་ལུགས་ལ་འབྱུང་མོད་ཀྱང༌། །བློ་ཡིས་སོ་སོར་དཔྱད་པ་གལ། །
སྐབས་འདིར་བཤད་པའི་བྱེད་རྩོལ་རྣམས། །ཡི་གེ་རེ་རེར་བཞག་པ་ཙམ། །
འཕུལ་རྟེན་མིང་གསུམ་འདུས་པ་ལས། །བྱུང་བའི་གནས་རྣམས་གཞན་ནས་སྦྱོངས། །
མིང་གི་སྒྲུབ་གཞིའི་ཕྱི་མོ་དང༌། །སྒྲ་ཡི་གཞི་རུ་གྱུར་པ་སྟེ། །
འཕུལ་རྟེན་དབྱངས་བཅས་སྦྱིན་པའི་གཞི། །མིང་གཞི་གཙོ་བོ་སུམ་ཅུ་ཉིད། །
མིང་གཞིའི་སྔོན་དུ་འཇུག་པ་ལྔ། །ལས་ཀྱི་ཁྱད་པར་འབྱེད་པ་དང༌། །
དེར་མཚུངས་སྒྲ་ཡི་ནུས་པ་བསྐྱེད། །འཇུག་ཚུལ་ལ་ཡང་ཁྱད་པར་ཆེ། །
མིང་གཞིའི་རྗེས་སུ་ཞུགས་པ་ལས། །མིང་དུ་སྒྲུབ་ཅིང་མཚམས་སྦྱོར་གྱི། །
ནུས་ལྡན་ཀུན་ལ་མཚུངས་པར་འཇུག །དེ་ལ་ཡི་གེ་བཅུ་ཡོད་དོ། །
མིང་གཞི་འཕུལ་རྟེན་བྱེད་པ་ལྔ། །མིང་གཞི་འཕུལ་བྱེད་རྣམ་པ་བཅུ། །
མིང་གཞི་ཙམ་བྱེད་ཉི་ཤུ་སྟེ། །གསལ་བྱེད་རྣམ་པ་གསུམ་དུ་འགྱུར། །
ད་ས་གཉིས་ནི་ཡང་འཇུག་ཡིན། །ལས་དང་རྒྱན་དང་མིང་སོགས་ཀྱི། །
རྣམ་པ་འབྱེད་པའི་ནུས་པ་ཅན། །དབྱེ་ན་རྗེས་འཇུག་ཁོངས་སུ་འདུས། །
སྒྲ་ཡི་སྒྲུབ་གཞི་མིང་དང་ནི། །ལས་ཀྱི་རྣམ་པ་ང་རོའི་ཉམས། །
མིང་དོན་གཅོད་དང་རྣམ་པ་འབྱེད། །འཕུལ་རྟེན་མིང་གཞི་དབྱངས་བཅས་གྲུབ། །
བརྗོད་བྱ་ཐུན་མོང་ཐུན་མིན་རྣམས། །རྗོད་བྱེད་གཟུགས་སུ་འདྲེན་པ་ལ། །
དབྱངས་གསལ་སོ་བཞིའི་འདུ་བྱེད་ལས། །མཐའ་དག་གྲུབ་འདི་ཨེ་མ་རྨད། །
       བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་ཀླད་ཀྱི་དོན་དང་སྦྱར་བྱ་ཡི་གེ་རྣམ་གཞག་བསྟན་པའི་ལེའུ་སྟེ་གཉིས་པའོ།།    །།
སྦྱོར་ཚུལ་ཚིག་ཕྲད་བཤད་པ་ལ། །དབྱེ་ན་རྣམ་པ་གཉིས་སུ་འདུས། །
ཕྲད་དང་རྣམ་དབྱེ་བཅས་པ་བརྒྱད། །རང་དབང་ཅན་གྱི་ཕྲད་དྲུག་གོ །
ཕྲད་དང་རྣམ་པར་དབྱེ་བ་གཉིས། །མུ་བཞིའི་ཚུལ་དུ་གནས་པ་སྟེ། །
རྣམ་དབྱེ་ལ་ཡང་གཉིས་ཡོད་དེ། །ངོ་བོ་ཁྱད་པར་འབྱེད་པ་གཉིས། །
དེ་བཞིན་ཕྲད་ལའང་རྣམ་གཉིས་ཏེ། །འདིར་བཤད་གཞན་ནས་བཤད་པ་དང༌། །
མིང་དོན་གྲུབ་དང་མ་གྲུབ་ཀྱིས། །སོ་སོར་འབྱེད་པ་མཁས་པའི་ལུགས། །
ཚིག་ཕྲད་ཅེས་པ་མཚམས་སྦྱོར་དང༌། །བརྗོད་བདེ་དོན་གྱི་རྣམ་པ་ཞིག །
གསར་དུ་འདོན་པའི་ནུས་པ་ཅན། །རང་ངོས་དོན་སྟོན་མི་སྟོན་གཉིས། །
སྐབས་འདིར་བཤད་པའི་ཕྲད་ཅེས་པ། །ཁྱད་ཆོས་བཞི་དང་ལྡན་པ་སྟེ། །
སྐབས་དོན་བསྟུན་ནས་གསར་དུ་སྦྱར། །རང་ངོས་དོན་སྟོང་དོན་སྟོན་པའི། །
མིང་གི་གདངས་དང་མི་འདྲ་ཞིང༌། །དོན་གྱི་རྣམ་པ་གསར་པ་ཞིག །
འདྲེན་པ་གང་དེར་ཕྲད་ཅེས་བརྗོད། །དེ་ལ་དབྱེ་ན་བཅུ་བཞི་འོ། །
གྲུབ་ཆར་དབྱེ་ན་རྣམ་བཞི་སྟེ། །དངོས་བསྟན་རྗེས་འཇུག་ལས་གྲུབ་ཅིང༌། །
ཤུགས་བསྟན་རྗེས་འཇུག་ལྷན་ཅིག་སྐྱེས། །མིང་གཞི་རྐྱང་པའི་ཕྲད་བཅས་སོ། །
ཕྲད་ཀྱི་འབྱུང་ཁུངས་རྣམ་པ་གསུམ། །སླར་བསྡུ་ལ་དོན་ཨི་ལྡན་ཡིན། །
དེ་ལྟར་ཕྲད་ཙམ་རྣམ་དབྱེ་ཕྲད། །མ་འདྲེས་དབྱེ་བ་ཤིན་ཏུ་གལ། ། 
སྤྱིར་ན་རྣམ་དབྱེ་ཞེས་པའི་དོན། །ཤེས་པའི་ཡུལ་དུ་གྱུར་པ་ཡི། །
དོན་སོགས་རྣམ་པ་མ་འདྲེས་པར། །སོ་སོར་དབྱེ་བ་ཙམ་ལ་གོ །
འོན་ཀྱང་སྐབས་འདིའི་རྣམ་དབྱེ་དོན། །སྔ་ཕྱིས་མཁས་པ་རྣམས་ཀྱི་ལུགས། །
སོ་སོར་སྣང་བས་རྣམ་གཉིས་ཏེ། །འཇོག་བྱེད་ཚིག་ལ་རྒྱས་བསྡུས་མང༌། །
སྔ་རབས་བོད་ཀྱི་མཁས་ཀུན་ཀྱིས། །ལེགས་སྦྱར་བརྡ་སྤྲོད་ཇི་བཞིན་དུ། །
གཅིག་ལས་དུ་མར་འབྱེད་པའི་དཔེར། །དྲང་པ་མཁས་པའི་ལུགས་སུ་གོ །
ཕྱིས་སུ་བྱོན་པའི་མཁས་པ་ཡིས། །བཞག་པའི་རྣམ་དབྱེ་གོ་དོན་ལ། །
ཟུར་ལ་འདྲ་མིན་མང་སྣང་ཡང༌། །རྣམ་པ་མ་འདྲེས་འབྱེད་ཅེས་གྲགས། །
དེ་ལྟར་ལུགས་གཉིས་གྱེས་པ་ཡི། །དོན་ལ་ཞིབ་ཏུ་བསམ་པ་ན། །
སྐད་གཉིས་རང་བཞིན་ཐ་དད་པས། །ངོས་འཛིན་སོ་སོར་སྣང་བ་ཙམ། །
འོན་ཀྱང་ལེགས་པར་སྦྱར་བ་ལ། །རྣམ་དབྱེ་གཉིས་སུ་སྣང་བ་ནི། །
མིང་དང་བྱ་ཚིག་རྣམ་གཉིས་ལ། །རྣམ་དབྱེ་སོ་སོར་ཡོད་པས་སོ། །
བོད་སྐད་དེར་དང་མི་མཚུངས་པས། །བྱ་ཚིག་སྒྲུབ་པའི་རྣམ་དབྱེ་དོར། །
མིང་གི་རྣམ་དབྱེ་རང་སོར་བཞག །དེ་ལ་རྣམ་འགྱུར་བདུན་དུ་གནས། །
དེས་ན་བོད་ཀྱི་རྣམ་དབྱེ་འདི། །མིང་ལ་སྦྱར་བའི་རྣམ་དབྱེ་སྟེ། །
མིང་གང་དོན་གྱི་ཁྱད་པར་ནི། །རྣམ་པ་བདུན་དུ་བསྐྱེད་པ་འོ། །
ལེགས་སྦྱར་རྣམ་དབྱེ་དང་པོ་ནི། །མིང་ལ་རྐྱེན་དང་ཕྲད་པ་ལས། །
དོན་གྱི་ངོ་བོ་ཙམ་སྟོན་པའི། །ཚིག་གི་རྣམ་པར་ཤར་བ་ཉིད། །
རྣམ་དབྱེ་དང་པོ་མིང་རྐྱང་གཉིས། །ཁྱད་པར་འབྱེད་པ་སྟབས་བདེ་ཡང༌། །
བོད་ཀྱི་རྣམ་དབྱེ་དང་པོ་ལ། །ཕྲད་དབེན་དེ་གཉིས་གཅིག་ཏུ་སྣང༌། །
དོན་གྱི་ངོ་བོ་སྟོན་པ་མིང༌། །ཡི་གེ་དུ་མ་འདུས་པ་ལས། །
དོན་གྱི་ངོ་བོ་ཙམ་སྟོན་མིང༌། །དོན་སྟོན་རྣམ་དབྱེ་མེད་པ་མིང༌། །
དེ་རྣམས་མིང་གི་འཇོག་བྱེད་དུ། །གཞུང་ལུགས་ཀུན་ལ་རབ་གྲགས་ཀྱང༌། །
བོད་ཀྱི་སྐད་ལ་མིང་ཉིད་ནི། །རྣམ་དབྱེ་དང་པོར་ངེས་པ་ཙམ། །
དེ་ལ་བྱ་བྱེད་འབྲེལ་མིན་གྱི། །ལས་ཚིག་གང་ཡིན་མིང་དུ་སྣང༌། །
མིང་རྐྱང་མིང་འདུས་མིང་ཉིད་དང༌། །ཁྱད་ཆོས་འབྲེལ་བའི་མིང་བཅས་སྣང༌། །
དེར་བརྟེན་བོད་ཀྱི་ཚོགས་གསུམ་གྱི། །ཡ་གྱལ་མིང་དང་རྣམ་དབྱེ་མིང༌། །
ཁྱབ་ཚུལ་ཙམ་གྱིས་དབྱེ་བ་ལས། །གཞན་པའི་འབྱེད་སྒོ་རི་བོང་རྭ། །
ཕྲད་དང་རྣམ་དབྱེ་བཤད་པ་ལ། །རྣམ་པ་བརྒྱད་དུ་དབྱེ་བ་ཡི། །
དང་པོ་སླར་བསྡུའི་ཕྲད་ཡིན་ཅིང༌། །དངོས་བསྟན་བཅུ་དང་ཤུགས་བསྟན་གཅིག །
དངོས་ཤུགས་ཕྲད་ཀྱི་སྟོན་ཚུལ་ཡང༌། །གཞུང་འདིའི་བརྗོད་བྱའི་སྒོ་ནས་བཞག །
བརྗོད་བྱའི་ཕྲད་རྣམས་དངོས་སུ་བསྟན། །བརྗོད་བྱར་འབྲེལ་རྣམས་ཤུགས་ལ་བཞག །
སྐབས་འདིའི་བརྗོད་བྱ་ཞེས་པ་ནི། །    རྗེས་འཇུག་བཅུ་ཡི་སྦྱོར་བ་འོ། །
དེས་ན་མིང་གཞི་རྐྱང་པ་ལས། །བྱུང་བའི་ཕྲད་ནི་བདག་སྒྲ་ལས། །
མེད་པའི་ཚུལ་ཡང་འདིས་ཡིན་པས། །འདི་དོན་གཅེས་པ་ཤིན་ཏུ་གལ། །
སྐབས་འདིའི་བརྗོད་བྱ་རྗེས་འཇུག་ཏུ། །སྒྲུབ་བྱེད་གང་གི་ཡིན་ཞེ་ན། །
བདག་སྒྲ་ལས་གཞན་དངོས་བསྟན་གྱི། །ཕྲད་ཀུན་འཇུག་པ་རྣམས་དང་འབྲེལ། །
དེས་ན་ཀྱི་ཀྱིས་ཀྱང་སྟེ་བཞི། །ཇི་ལྟར་འཇུག་པའི་ཡི་གེ་དང༌། །
ལྷན་ཅིག་ཉིད་དུ་སྐྱེ་ཞེ་ན། །ཀྱི་ནི་འ་དང་ཀྱིས་ཀྱང་སྟེ། །
རིམ་བཞིན་ས་དང་ང་ས་ལ། །ལྷན་དུ་སྐྱེས་ཞིང་ཀྱི་འ་གཉིས། །
འ་ཡ་སྡེ་གཅིག་བྱེད་ལས་དང༌། །གནས་དང་བྱེད་པ་མཉམ་ཕྱིར་རོ། །
དེ་ལྟར་ཕྲད་རྣམས་རྗེས་འཇུག་ལས། །བྱུང་ཞིང་སྦྱར་གཞི་རྗེས་འཇུག་ཉིད། །
ཤུགས་བསྟན་ཉིད་ཀྱི་ཕྲད་རྣམས་ཀྱང༌། །དེ་བཞིན་རྗེས་འཇུག་ཉིད་དུ་སྦྱོར། །
དེས་ན་མིང་ཚིག་བརྗོད་པ་རུ། །སྒྲུབ་བྱེད་རྗེས་འཇུག་ཉིད་ཡིན་པས། །
སྐབས་དོན་འདི་ལས་གཞན་མེད་ཕྱིར། །འདི་ཡི་བརྗོད་བྱར་རྗེས་འཇུག་གྲུབ། །
སླར་བསྡུ་ཟླ་སྡུད་རྫོགས་ཚིག་གསུམ། །ངེས་ཚིག་ཐ་དད་སྣང་ན་ཡང༌། །
བསྟན་དོན་གཅིག་ཏུ་འབབ་པས་ན། །མིང་གི་རྣམ་གྲངས་ཙམ་དུ་ཟད། །
སླར་བསྡུ་དངོས་དང་ཙམ་པོ་ཞེས། །གཞན་ལས་རྣམ་པར་ཕྱེས་ན་ཡང༌། །
སྐབས་འདིར་དེ་འདྲའི་རྣམ་དབྱེ་དབེན། །ཕྲད་འདི་དང་པོའི་དོན་དུའང་མིན། །
རྣམ་དབྱེ་དང་པོ་གཞུང་འདི་རུ། །བསྟན་མིན་བཞེད་སྲོལ་མང་ན་ཡང༌། །
མིང་གང་ཞེས་པའི་ཚིག་དེ་ཡིས། །རྣམ་དབྱེ་དང་པོ་བསྟན་ཅེས་གྲགས། །
གལ་ཏེ་དང་པོ་མ་བསྟན་ན། །གཉིས་པ་བསྟན་པ་གོ་རིམ་ཉམས། །
ཡང་ན་ཆད་པའི་སྐྱོན་འབྱུང་ཞིང༌། །ཕྱི་མའི་བསྒྲུབ་གཞི་མེད་པར་འགྱུར། །
དངོས་ཤུགས་གཉིས་ལས་ལ་སྒྲ་ཡི། །ཕྲད་ནི་བདུན་དུ་ངེས་པ་དང༌། །
དེ་དག་སྦྱོར་ཚུལ་སྒྲ་མཐུན་གྱིས། །བཞག་པ་མཁས་པའི་ལུགས་སུ་གོ །
ལ་སྒྲ་ཞེས་པའི་ངེས་ཚིག་ལ། །འཇོག་སྲོལ་ཐ་དད་སྣང་ན་ཡང༌། །
དངོས་བསྟན་ཕྲད་ཀྱི་མཐའ་མ་དང༌། །འཇུག་པ་མཉམ་པ་གཉིས་ཀྱིས་བཤད། །
སྐབས་འདིའི་རྩ་ཚིག་འགྲེལ་ཚུལ་ལ། །རྣམ་པ་མང་ཡང་ཀུན་མཁྱེན་གྱིས། །
སྒྲ་སྦྱོར་དངོས་སུ་མ་བསྟན་ཅེས། །སེང་གེ་ང་རོ་ཡང་ཡང་བསྒྲགས། །
ལ་སྒྲའི་ཕྲད་ཀྱི་འཇུག་ཡུལ་ལ། །གཞུང་ནས་བཤད་པ་ལས་དང་ནི། །
ཆེད་དང་རྟེན་གནས་དེ་ཉིད་དང༌། །ཚེ་སྐབས་བཅས་ནི་རྣམ་ལྔར་བཞེད། །
ལས་ཞེས་བྱ་བའི་རྣམ་དབྱེ་ཉིད། །ངོས་འཛིན་རྣམ་པ་མང་ན་ཡང༌། །
བྱ་བ་གང་ཞིག་བྱེད་པ་ཡི། །ཡུལ་ལ་འཇུག་པ་མཁས་པས་བཞེད། །
ཡུལ་དེར་འཕགས་བོད་རྣམ་གཉིས་ལ། །འཇོག་སྲོལ་མཚུངས་མིན་སྐད་ཀྱི་གཤིས། །
གཞི་དང་ཡུལ་གཉིས་ལས་ཞེས་པར། །ངོས་འཛིན་རང་སྐད་གཤིས་སུ་གྲུབ། །
སྤྱིར་ན་ལས་ཞེས་བྱ་བ་ཉིད། །བྱ་བའི་རྣམ་པ་གསལ་བའི་དངོས། །
གང་ཡིན་དེ་ལ་ལས་ཞེས་འབོད། །དཔེར་ན་གཅད་བྱའི་ཤིང་ལྟ་བུ། །
ལས་ཉིད་སྣང་བའི་དངོས་གང་དེར། །གཞི་ཞེས་མིང་གིས་བསྙད་པ་སྟེ། །
དཔེར་ན་ནགས་སུ་ཤིང་གཅོད་ཅེས། །ནགས་ནི་ཤིང་ཉིད་གནས་སའི་གཞི། །
འོན་ཀྱང་བོད་ཀྱི་ཚིག་རྣམས་ལ། །ཡུལ་ལ་འཇུག་པའི་བྱ་བ་ལས། །
གཞི་ལ་འཇུག་པ་མང་བ་དང༌། །རྣམ་པ་གསལ་བས་གཉིས་པར་བཞག །
ནགས་སུ་ཤིང་བཅད་ལྟ་བུ་དང༌། །ཁྱི་ལ་བརྡུང་ཞེས་བྱ་བ་གཉིས། །
གཞི་ཡུལ་སོ་སོར་འཇུག་ན་ཡང༌། །ལས་སུ་གྲུབ་པར་མཉམ་པ་ཉིད། །
དེས་ན་མཐའ་སྦྱོར་མིང་དོན་ལ། །བྱ་བ་གང་ཞིག་གསལ་བ་དེས། །
འཇུག་ཡུལ་ལས་སུ་བསྐྱེད་པ་ཡི། །ལ་སྒྲ་གང་ཡིན་གཉིས་པར་འཇོག །
རྣམ་དབྱེ་རྣམ་དབྱེ་སྦྱར་ས་ཞེས། །མིང་དང་ཕྲད་གཉིས་སོ་སོར་སྣང༌། །
འོན་ཀྱང་ཕྲད་དེས་མིང་དེ་ཉིད། །རྣམ་དབྱེ་གང་ཡིན་དེ་རུ་བསྐྱེད། །
དེས་ན་བསྐྱེད་བྱ་མིང་ཡིན་ཞིང༌། །སྐྱེད་བྱེད་ཕྲད་ཡིན་མཐའ་སྦྱོར་གྱི། །
མིང་དོན་འོག་མ་གསལ་བྱེད་ཚིག །ཡིན་པས་རྣམ་དབྱེ་ཕྲད་ལ་འཇོག །
བཞི་པ་དགོས་ཆེད་ཅེས་པའི་དོན། །དགོས་པའི་ཆེད་དུ་གསལ་བ་ཡི། །
གཞི་འམ་ཡུལ་གྱི་རྣམ་པ་རུ། །སྐྱེད་པར་བྱེད་པའི་རྣམ་དབྱེ་ཞིག །
འདི་ལའང་སྔ་ཕྱི་མཁས་པ་ཡིས། །འཇོག་སྲོལ་མི་འདྲ་སྣང་ན་ཡང༌། །
དོན་ལ་ཞིབ་ཏུ་དཔྱད་པ་ན། །སྐད་ཀྱི་གཤིས་ཀ་ཐ་དད་ཙམ། །
ལེགས་སྦྱར་མིང་དོན་གང་ཡིན་ཡང༌། །རྣམ་དབྱེ་རྐྱེན་དང་འཕྲད་པ་ལས། །
དེ་དེའི་རྣམ་འགྱུར་གསལ་ནུས་ཀྱང༌། །བོད་སྐད་དེ་དང་མི་མཚུངས་པས། །
ཡུལ་ལམ་ལས་ལ་ཕན་མིན་ཚུལ། །མཐའ་སྦྱོར་འོག་མའི་མིང་དོན་ལ། །
བརྟག་ནས་དེར་ཕན་བཞི་པ་རུ། །ངོས་འཛིན་མཁས་པའི་ལས་སུ་སྣང༌། །
ཆེད་དུ་བསད་དང་གཏུབ་པ་སོགས། །རྩོད་མེད་བཞི་པར་ངེས་མོད་ཀྱང༌། །
རྟ་ལ་དུག་བྱིན་ལྟ་བུ་ནི། །རྩོད་གཞི་ཅན་དུ་གསུངས་ན་ཡང༌། །
རྟ་ལ་རྩྭ་བྱིན་ཕན་དོན་དུ། །སྦྱར་བས་བཞི་པ་མཚན་ཉིད་ཅན། །
རྟ་ལ་དུག་བྱིན་གཉིས་པ་རུ། །འཇོག་པ་མཁས་པའི་ལེགས་བཤད་དངོས། །
ཡུལ་ལ་ཕན་མིན་དོན་ཅན་གྱིས། །གཉིས་བཞིའི་ཁྱད་པར་འབྱེད་པ་སྟེ། །
ལས་དང་སྦྱིན་པའི་གཞི་དག་གིས། །འབྱེད་པ་ལེགས་སྦྱར་ལུགས་སུ་སྣང༌། །
བཞི་པར་དགོས་པ་ཚིག་ཟིན་དང༌། །ཆེད་དུ་སྣང་དང་ཡུལ་ལ་ཕན། །
དེར་འབྲེལ་ལས་ལ་ཕན་པ་བཅས། །རགས་པར་དབྱེ་ན་བཞི་རུ་གྲུབ། །
རྟེན་གཞི་གང་ལ་བརྟེན་པ་ཞིག །གནས་པ་གསལ་བྱེད་ལ་སྒྲ་དེ། །
བོད་ཀྱི་རྣམ་དབྱེ་བདུན་པར་གྲུབ། །དེ་ཉིད་གཞི་གང་སྟོན་པའི་ཚིག །
རྣམ་དབྱེ་སྦྱར་སའི་མིང་གང་ཉིད། །གཞི་ཡི་རྣམ་པར་གསལ་ནུས་པའི། །
ལ་སྒྲ་གང་དེར་བདུན་པ་ཞེས། །བཞག་ན་འཕགས་བོད་གཉིས་ཀར་མཐུན། །
གཞི་དང་ལས་ཞེས་སོ་སོ་རུ། །རྣམ་དབྱེ་དོན་དུ་གསལ་བ་ཉིད། །
ལེགས་སྦྱར་ལུགས་ལ་གཉིས་བདུན་ཏེ། །བོད་ལ་དེ་འདྲའི་དབྱེ་བ་དབེན། །
བྱ་བ་སྦྱར་མིན་མ་ལྟོས་པར། །མིང་གང་གཞི་ཡི་རྣམ་པ་རུ། །
གསལ་བ་གང་དེར་བདུན་པ་ཞེས། །དྲང་སྲོང་དག་གིས་ལེགས་པར་གསུངས། །
བོད་ལ་གཞི་དང་ལས་ཞེས་པའི། །དབྱེ་བ་སོ་སོར་མ་དམིགས་ཕྱིར། །
བྱ་བའི་རྣམ་པ་གསལ་མིན་གྱིས། །གཉིས་བདུན་ཁྱད་པར་འབྱེད་པ་ཙམ། །
འོན་ཀྱང་གཡུལ་དུ་བསད་པ་སོགས། །གཞི་ལ་འཇུག་པའི་བྱ་བ་ཡིས། །
བདུན་པར་དོན་དུ་གསུངས་མོད་ཀྱང༌། །དོན་ལ་ཞིབ་ཏུ་བསམ་པ་གཅེས། །
སྡིག་པར་འཇིགས་དང་སེང་གེར་སྐྲག །གཞི་ལ་གནས་པས་བདུན་པ་དང༌། །
མཚུངས་ཀྱང་ཕྲད་གཞན་འཇུག་དཀའ་བས། །ལ་སྒྲའི་འཇུག་པར་བཞག་ན་བདེ། །
རྡོ་བར་གཟུགས་བརྙན་བྱེད་པ་དང༌། །ལྕགས་ལ་གསེར་འབྱུག་ལྟ་བུ་ནི། །
བྱ་བྱའི་གཟུགས་དང་བྱུག་བྱའི་གསེར། །གཞི་ཉིད་རྡོ་དང་ལྕགས་ཡིན་པས། །
གཞི་ལ་བྱུང་བའི་བྱ་བ་དངོས། །ཡིན་ཡང་བོད་ལ་གཉིས་པར་སྣང༌། །
མཁས་པས་ལེགས་བོད་སོ་སོ་རུ། །དགོངས་པས་ཐ་དད་སོང་བ་ཙམ། །
གཉིས་པའི་ཁོངས་གཏོགས་དེ་ཉིད་ནི། །ལས་དང་དེར་སྣང་བྱ་བ་གཉིས། །
སོ་སོར་རྣམ་འགྱུར་མི་གསལ་བར། །གཅིག་ཏུ་སྣང་བའི་ལ་སྒྲར་གོ །
དཔེར་ན་ལས་ཚིག་རྣམ་གཉིས་ལས། །བྱེད་མེད་གང་དེའི་བྱ་བ་ལ། །
བྱེད་པོ་གཞན་དངོས་མི་སྣང་བས། །བྱ་བྱེད་ཐ་དད་མེད་པ་ཉིད། །
དེ་བཞིན་ལས་སམ་གཞི་ཉིད་ལ། །བྱ་བའི་རྣམ་འགྱུར་གསལ་སྟངས་གཉིས། །
ལས་སམ་གཞི་དང་བྱ་བ་གཉིས། །ཐ་དད་ཐ་དད་མིན་པས་སོ། །
ཐ་དད་སྣང་བ་གཉིས་པ་དངོས། །ཐ་དད་མེད་པ་དེ་ཉིད་འདོད། །
དེ་ཡིས་དེ་ཉིད་གཉིས་པ་ཡི། །ཁོངས་སུ་བཞག་པའང་དེ་ལ་ཐུག །
མེ་འབར་ས་ཟད་ཤིང་སྐེམ་སོགས། །དེ་ཉིད་བསྒྲུབས་པ་ངལ་བའི་རྒྱུ། །
རྟ་རྒྱུག་སྟག་མཆོངས་མི་འགྲོ་སོགས། །གསུམ་པར་བྱེད་པའང་དེ་དང་འདྲ། །
འོད་སྣང་འོད་དུ་སྣང་བ་གཉིས། །དོན་དངོས་ཐ་དད་གྲུབ་པ་དང༌། །
དེ་བཞིན་ས་གསལ་ས་རུ་གསལ། །ལ་སོགས་མ་འདྲེས་འབྱེད་པ་གལ། །
མདོར་ན་འོད་དུ་སྣང་བ་དང༌། །འོད་ལ་སྣང་དང་ས་ལ་གསལ། །
ས་རུ་གསལ་སོགས་དེ་བཞིན་དུ། །ཞིབ་ཏུ་འབྱེད་པའང་དགོས་མཁོ་ཉིད། །
སྐབས་དང་དུས་དང་ཚེ་ཉིད་ལ། །འཇུག་པའི་ལ་སྒྲ་གང་ཡིན་པ། །
དེ་ལ་ཚེ་སྐབས་ཞེས་བརྗོད་ཅིང༌། །བདུན་པའི་ཁོངས་གཏོགས་ཉིད་དུ་འཇོག །
དེ་ལྟའི་ལ་སྒྲ་གང་ཡིན་ཡང༌། །གཞི་ལ་འཇུག་པའི་རྣམ་པ་རུ། །
གྲུབ་པས་བདུན་པར་འཇོག་པ་སྟེ། །ལེགས་སྦྱར་ལ་ཡང་དེ་ལྟར་བཞེད། །
སྐབས་དང་དུས་ལ་འཇུག་པ་ཡི། །ལ་སྒྲའི་ཚབ་ལ་ཚེ་དང་སྐབས། །
འཇུག་ཅིང་དོན་མཚུངས་བྱེད་ལས་མཉམ། །དེས་ན་ཚེ་སྐབས་ཞེས་སུ་གྲགས། །
དངོས་ཤུགས་གཉིས་ལས་གྲུབ་པ་ཡི། །ལ་སྒྲའི་ཕྲད་ལ་རྣམ་པ་བདུན། །
ལ་ཡིག་དེ་ཉིད་འཇུག་པར་དཀོན། །གཞན་རྣམས་ཀུན་ལ་འཇུག་པ་ཙམ། །
ལ་ན་གཉིས་ནི་གཞུང་གཞན་དུ། །འཇུག་ཚུལ་ཞིབ་ཏུ་གསུངས་པ་ནི། །
ལ་ཡིག་འཇུག་ཡུལ་རྣམ་པ་དགུ། །ན་ནི་བཅུ་བཞིར་འཇུག་པར་བཤད། །
ལ་ནི་གཉིས་བཞི་བདུན་པ་དང༌། །སྡུད་སྦྱོར་སྨོན་དང་ཚད་འཛིན་དང༌། །
གཞི་དང་ཚེ་སྐབས་བཅས་ལ་གསུངས། །འོན་ཀྱང་ཞིབ་ཏུ་དཔྱད་པ་གལ། །
དེ་བཞིན་ན་ཡིག་དམིགས་འབྱེད་དང༌། །རྒྱུ་མཚན་རྒྱུ་མཚན་དོན་གྱིས་བསྟན། །
ལས་ཆེད་རྟེན་གནས་ཕྱི་ཚིག་གཞན། །འོས་པར་དཀའ་བ་མཆོག་ཏུ་འཛིན། །
ཕྱི་ཚིག་ངེས་པར་འབྱེད་པ་དང༌། །དེ་ལྡོག་འགལ་དང་མི་འགལ་སྟོན། །
སྨོན་དང་འདྲི་དང་ཐེ་ཚོམ་གཞི། །ཚེ་སྐབས་བཅས་ལ་འཇུག་པར་གསུངས། །
དེ་དག་འཇུག་ཚུལ་གཞུང་བཞིན་དུ། །ཞིབ་ཏུ་སྦྱངས་ན་རིག་པའི་སྒོ། །
དབྱེ་བར་ཕན་མོད་འཇུག་ཚུལ་ལ། །ལུང་རིགས་གཉིས་ཀྱིས་དཔྱད་པའང་གལ། །
བརྡ་སྤྲོད་འགྲེལ་པ་ཁ་ཅིག་ལས། །ས་མཐར་སུ་འཐོབ་དངོས་བསྟན་དུ། །
འདོད་པས་ར་མཐར་རུ་ཡང་བཞེད། །ར་མཐར་འཕུལ་ཡིག་གཉིས་པ་དང༌། །
འཇུག་ཀྱང་ད་མཐར་དུ་འདོད་དང༌། །དེ་ཉིད་དངོས་པོའི་དེ་ཉིད་འདོད། །
དེ་ཉིད་ངོས་བཟུང་དུ་འདོད་དང༌། །ལ་སྒྲའི་འཇུག་པ་མཉམ་པ་ཡིས། །
ན་ལ་དེ་ཉིད་འཇུག་པ་བཅས། །རགས་བསྡུས་ཁ་ཅིག་དྲུག་བཀག་པ། །
ཞ་རྣམ་པྲ་གསུམ་གཙོ་བྱས་པའི། །སྔོན་གྱི་བརྡ་སྤྲོད་རྣམས་སུ་ངེས། །
ཨི་ལྡན་ཕྲད་ལ་གྲུབ་ཆ་གསུམ། །འཛོམས་པས་སྒྲ་སྦྱོར་དངོས་སུ་གསུངས། །
འདི་ལ་ཞིབ་ཏུ་དཔྱད་པ་ན། །ཕྲད་གཞན་སྦྱོར་ཚུལ་ངེས་པར་བྱེད། །
ཀྱི་ཀྱིས་ཀྱང་སྟེ་རྣམ་པ་བཞི། །ཅིའི་ཕྱིར་མིང་གཞི་རྐྱང་པ་རུ། །
མི་འཇོག་ཕྱིར་ན་འདི་ལྟ་སྟེ། །སྐབས་འདིའི་མིང་གཞི་ཞེས་པའི་དོན། །
མིང་གཞི་རྐྱང་པ་ཉི་ཤུ་ལས། །གྲུབ་པ་ཁོ་ནས་མི་འཇོག་སྟེ། །
འགོ་འདོགས་མེད་པས་རྐྱང་པ་དང༌། །མིང་གཞི་རྐྱང་པ་གཉིས་ཀྱིས་དབྱེ། །
ཀྱི་ཀྱིས་ཀྱང་སྟེ་རྣམ་བཞི་ནི། །འཇུག་པའི་ཡི་གེ་ལྷན་ཅིག་ཏུ། །
སྐྱེས་པ་བཅས་ཀྱིས་མིང་རྐྱང་ཕྲད། །མིན་པ་ཞིབ་ཏུ་ཤེས་པ་གཅེས། །
མིང་གཞི་ལས་བྱུང་བརྩེགས་འདོགས་ཅན། །དངོས་བསྟན་རྗེས་འཇུག་ལྷན་ཅིག་ཏུ། །
སྐྱེས་པ་བཅས་ཀྱི་ཁྱད་ཆོས་བཞི། །ལྡན་པ་གང་ཡིན་དེ་ལྟའི་ཕྲད། །
མིང་གང་འབྲེལ་གཞིར་བསྒྲུབ་པ་ལ། །སྒྲུབ་བྱེད་དྲུག་སྒྲའི་ཕྲད་ཡིན་ཞིང༌། །
མཐའ་སྦྱོར་འོག་མའི་མིང་དོན་ནི། །འབྲེལ་ཆོས་ཡིན་ན་དྲུག་པ་ཉིད། །
དེ་ཡང་བྱེད་པ་རྣམ་བརྒྱད་ལས། །བྱ་བའི་རྣམ་འགྱུར་གསལ་བ་དྲུག །
དྲུག་བརྒྱད་དོར་བའི་ལྷག་མ་རྣམས། །དེར་བཞག་དགོས་པའང་དེས་ཡིན་ནོ། །
སྤྱིར་ན་མིང་ལ་རྣམ་དབྱེ་རྐྱེན། །སྦྱིན་པས་ལས་སོགས་རྣམ་པར་གསལ། །
དེ་ཡི་འཇུག་གཞི་བྱེད་པ་ཅན། །དེ་ལྟའི་རྣམ་པར་བསྐྱེད་པ་དགོས། །
བྱེད་པ་ཅན་ཞེས་བྱ་བ་ནི། །ལས་གང་མཚོན་བྱེད་ཚིག་གང་ཡིན། །
རྣམ་དབྱེ་མི་འདྲ་འཕྲད་པ་ལས། །རྣམ་འགྱུར་སྣ་ཚོགས་བསྐྱེད་པ་ཉིད། །
དེ་ལྟའི་གཉིས་ཚོགས་མཚམས་སྦྱོར་བའི། །བྱ་བ་བྱེད་པ་གང་ཡིན་པ། །
དེ་ལ་རྣམ་དབྱེ་ཞེས་པ་རུ། །བོད་ཀྱི་སྐད་ལ་ཡོངས་སུ་གྲགས། །
དྲུག་པར་ནང་གསེས་དབྱེ་བ་ལ། །འཇོག་སྲོལ་མང་དུ་མཆིས་ན་ཡང༌། །
འབྲེལ་གཞི་འབྲེལ་ཆོས་རྣམ་ཅན་དུ། །གྲུབ་ནས་འབྲེལ་བར་སྒྲུབ་པ་ཉིད། །
དྲུག་སྒྲའི་ཕྲད་ནི་སྒྲུབ་པ་ལས། །ཚིག་རྒྱན་ལ་ཡང་འཇུག་པར་བཞེད། །
ད་དུང་སྔོན་བྱོན་མཁས་པ་ཡིས། །འཇུག་ཚུལ་གང་གསུངས་ཞིབ་ཏུ་སོམས། །
དེ་ལྟའི་ཚིག་ཕྲད་རྣམ་ལྔ་ལ། །ས་ཡིག་སྦྱར་བས་བྱེད་པ་དང༌། །
ཡང་ན་བྱེད་པ་པོ་སྟོན་པའི། །རྣམ་པར་དབྱེ་བའི་གནས་སུ་གྲུབ། །
སྐབས་འདིའི་བྱེད་པ་ཞེས་པ་ནི། །ཕྲད་ཀྱིས་གསལ་བ་དེ་ལ་བརྗོད། །
དེ་ལྟའི་ཕྲད་ཀྱིས་མིང་རྣམས་ནི། །བྱེད་པའི་གནས་སུ་འགོད་པར་བྱེད། །
ཡོངས་གྲགས་བྱེད་པོ་རྣམ་གཉིས་ཏེ། །འདུ་བྱེད་སྒྲ་ལ་ཟིན་པ་ལས། །
གསུམ་པ་བྱེད་པོ་ཞེས་པ་ནི། །སྒྲ་ཟིན་བྱེད་པོར་མཁས་པས་བཞག །
སྟག་མཆོང་རྟ་རྒྱུག་ལ་སོགས་པའི། །བྱེད་པོར་ལས་ཀྱི་རྣམ་འགྱུར་དག །
གསལ་བ་རྣམས་ལ་བྱེད་པའི་ཕྲད། །སྤོང་བ་མཁས་པའི་ལུགས་སུ་མཆིས། །
བྱ་བ་གཅིག་ཉིད་གསལ་བའི་ཕྱིར། །བྱེད་སྒྲའི་ཕྲད་གཉིས་སྦྱོར་བ་ཡང༌། །
འགལ་བ་མིན་ཡང་བརྗོད་པ་ལ། །གཟབ་པ་མཁས་པའི་ལུགས་སུ་སྣང༌། །
ལྷུན་གྱིས་གྲུབ་དང་ངང་གིས་ཆད། །བྱེད་ལས་གཅིག་ཏུ་སྣང་ན་ཡང༌། །
དོན་གྱི་རྣམ་པ་མཚོན་པའི་ཕྱིར། །བྱེད་སྒྲ་སྦྱོར་བ་བརྡ་སྤྲོད་ལུགས། །
རྒྱུ་མཚན་ལ་ཡང་བྱེད་སྒྲ་འཇུག །དེ་ལྟར་ཕྲད་ཀྱི་སྦྱོར་ཚུལ་ནི། །
ཞིབ་ཏུ་ངེས་པར་བྱས་པ་ན། །དོན་གྱི་གནད་རྣམ་རྟོགས་པར་འགྱུར། །
ཀྱང་འང་ཡང་གསུམ་རྒྱན་སྡུད་ཕྲད། །ཡིན་ཞིང་ཨི་ལྡན་ཕྲད་ལས་བྱུང༌། །
ཚིག་རྒྱན་གཉིས་དང་སྡུད་པ་ལ། །འཇུག་པ་རྩ་བའི་གཞུང་ལ་གསལ། །
ཚིག་དོན་སྔ་ཕྱི་གཉིས་ཀ་ལ། །དོན་གཞན་སྡུད་པ་མ་ཡིན་པར། །
ཚིག་དོན་མཛེས་པར་བྱེད་པ་ལ། །ཚིག་གི་རྒྱན་ཞེས་གོ་བར་རིག །
དེ་ལ་མཐུན་དང་མི་མཐུན་པའི། །དབྱེ་བ་གཉིས་ཡོད་སྔ་མ་ནི། །
སྒྲ་མཐུན་སྒྲ་མཐུན་མ་ཡིན་པར། །མཁས་པས་དབྱེ་བ་སོ་སོར་མཛད། །
གཞི་གསལ་མི་གསལ་གཉིས་ཀ་ལ། །ཆོས་གཞན་བསྡུས་དང་གོང་འོག་གི །
དོན་བསྡུས་གང་ཡིན་དེ་རྣམས་ནི། །སྐབས་འདིའི་སྡུད་པ་ཉིད་དུ་འཇོག །
རྒྱན་སྡུད་གཉིས་ཀ་ཐ་དད་དང༌། །སྡུད་པ་གཞི་དང་ཁྱད་པར་རྒྱན། །
འདོད་པས་བཞེད་པ་མི་མཐུན་པ། །མཁས་པའི་གཞུང་ལ་གཟིགས་ན་རྟོགས། །
ཡང་སྒྲ་བསྣན་དང་བསྐྱར་བ་ལ། །འཇུག་པ་གཞན་ལས་གསུངས་པ་ལྟར། །
ཕྲད་ཀྱི་སྦྱོར་ཚུལ་མཐའ་དག་ལ། །ཞིབ་ཏུ་དཔྱད་པ་གལ་ཆེ་འོ། །
ལྷག་མ་འདྲེན་པར་བྱེད་པའི་ཕྲད། །ལ་དོན་ལས་བྱུང་དངོས་ཤུགས་ལས། །
གྲུབ་པ་གསུམ་ཡིན་འཇུག་ཚུལ་ལ། །དབྱེ་བ་གསུམ་དུ་གནས་པས་སོ། །
ལྷག་བཅས་ཞེས་པ་སླར་བསྡུ་ལས། །ལྡོག་པ་གང་ཡིན་ཚིག་དོན་གྱི། །
ལྷག་མ་མ་རྫོགས་ཕྱིར་ན་ནི། །དེ་ཉིད་འདྲེན་པར་བྱེད་པའི་ཕྲད། །
དེ་ལ་མཚམས་སྦྱོར་དམ་བཅའ་དང༌། །གཞན་འདྲེན་ལྷག་བཅས་རྣམ་གསུམ་ལས། །
དང་པོ་མཚམས་སྦྱོར་ལྷག་བཅས་ལ། །དབྱེ་ན་རྣམ་པ་གསུམ་དུ་ངེས། །
དྲང་བྱ་འདྲེན་བྱེད་བྱ་བྱེད་དུ། །གྲུབ་ནས་མཚམས་སྦྱོར་གང་ཡིན་པ། །
རིམ་པ་ཅན་དུ་གནས་པ་སྟེ། །བྱ་བ་རྒྱུན་གཅིག་ཡིན་པས་སོ། །
སྔ་ཕྱི་བྱ་བར་སྦྱར་བ་ལ། །རིམ་ཅན་པ་དང་ཅིག་ཅར་པ། །
གཉིས་ནི་བྱ་བའི་རྒྱུན་ཐ་དད། །རིམ་པར་གསལ་དང་དུས་མཉམ་གསལ། །
སྨྲ་བའི་སྒོ་ལས་རྣམ་གཉིས་བཞེད། །གཞུང་དོན་འདི་དང་འགལ་བ་མེད། །
འོན་ཀྱང་གསུམ་དུ་འདོད་པ་ནི། །རིག་པ་གྲོལ་བའི་རྒྱུ་རུ་ངེས། །
དམ་བཅའ་ལྷག་བཅས་ཞེས་པ་ནི། །སྔ་མའི་དོན་གང་ཕྱི་མ་ཡིས། །
གསལ་བར་བྱེད་པའི་རྣམ་པ་ལ། །ལྷག་མ་འདྲེན་པའི་ཕྲད་འཇུག་པ། །
དེ་ལ་དེ་ལྟར་འདོད་པ་སྟེ། །གཏན་ཚིགས་ངེས་ཚིག་དབྱེ་བ་དང༌། །
རྒྱས་བཤད་དང་བཅས་གཞུང་འདི་རུ། །དབྱེ་བ་རྣམ་པ་བཞི་འདོད་མོད། །
བཞེད་པ་མཉམ་མིན་ཅི་རིགས་སོ། །དེ་ལྟར་གཏན་ཚིགས་ལ་སོགས་པ། །
སྔ་མར་ཡོད་པར་དམ་བཅས་ཏེ། །ཕྱི་མ་དེ་དོན་གསལ་བའི་ཆེད། །
ཚིག་གི་ལྷག་མ་འདྲེན་པ་ཉིད། །སྔ་མའི་དོན་དང་འབྲེལ་མེད་ཀྱི། །
ཚིག་གི་ལྷག་མ་འདྲེན་པ་ལ། །གཞན་འདྲེན་ལྷག་བཅས་ཞེས་བརྗོད་ཅིང༌། །
དེ་ལ་ནང་གསེས་དབྱེ་བ་དབེན། །དབྱེ་གཞི་ཞིག་ལས་དབྱེ་བ་རྣམས། །
སོ་སོར་འབྱེད་དང་དབྱེ་བ་རྣམས། །དབྱེ་གཞིར་སྡུད་པར་ནུས་པའི་ཕྲད། །
དེ་ལ་འབྱེད་སྡུད་ཅེས་སུ་བརྗོད། །སྔོན་གྱི་གསུང་རབ་འགྱུར་བ་ལས། །
འབྱེད་སྡུད་ཕྲད་ཀྱིས་དེ་ལྟའི་ལས། །གསལ་བ་མང་ཞིང་ཕྱི་དུས་ཀྱི། །
བསྟན་བཅོས་རྣམས་སུ་དང་སྒྲ་སྣང༌། །ཐེ་ཚོམ་དང་ནི་དྲི་བའི་དོན། །
འབྱེད་སྡུད་ཕྲད་ཀྱིས་སྟོན་པ་ཡང༌། །དཔྱད་ན་འབྱེད་པའི་ཁོངས་སུ་འདུས། །
དེ་རྣམས་ཞིབ་ཏུ་ངེས་པ་གཅེས། །རྣམ་དབྱེ་ལྔ་བ་འབྱུང་ཁུངས་ནི། །
ནས་ལས་གཉིས་ཀྱིས་སྟོན་པ་སྟེ། །དེ་ལ་དངོས་དང་ཙམ་པོ་གཉིས། །
མཁས་པས་དབྱེ་བ་སོ་སོར་མཛད། །ཁུངས་དངོས་མིན་དང་འབྱུང་སའི་ཁུངས། །
འབྱུང་ཆོས་དུས་མཉམ་མེད་པ་དང༌། །ཁུངས་ནི་འབྱུང་ཆོས་འཕོས་པ་བཅས། །
ཙམ་པོ་པ་ལ་རིགས་གསུམ་བཞེད། །དེ་ལས་ལྡོག་པ་གང་ཡིན་པ། །
འབྱུང་ཁུངས་དངོས་ལ་འདོད་པ་དང༌། །དེ་ལྟའི་དོན་གསུམ་ཚང་བ་ལ། །
མཁས་པའི་གཞུང་དུ་ངོས་འཛིན་གསལ། །སྤྱིར་ན་མིང་གང་འབྱུང་ཁུངས་ཀྱི། །
རྣམ་པར་གསལ་བ་གང་ཡིན་པ། །དེ་ལ་རྣམ་དབྱེ་ལྔ་པ་ཞེས། །
འཕགས་བོད་གཉིས་ཀས་འདོད་པ་མཐུན། །ནས་ལས་གཉིས་ནི་དགར་སྡུད་ལ། །
འཇུག་པ་གཞུང་ལ་གསལ་བ་བཞིན། །ནས་ནི་དགར་སྡུད་གཉིས་ཀ་དང༌། །
ལས་ནི་དགར་བ་ཁོ་ནར་འཇུག །དགར་སྡུད་གཉིས་ཀྱང་འབྱུང་ཁུངས་ཀྱི། །
ཆ་འདྲའི་ཆ་འདྲར་འདོད་པ་དང༌། །དགར་ལ་རིགས་སོགས་རྣམས་ལས་ནི། །
རྫས་རྐྱང་དགར་བ་འདིར་མི་བཞེད། །རིགས་མཐུན་དགར་བར་ནས་སྒྲ་ལེགས། །
མི་མཐུན་དགར་བར་ལས་སྒྲ་བདེ། །སྡུད་པར་ཡུལ་དུས་ཆོས་སོགས་སྡུད། །
དེ་དག་ཞིབ་ཏུ་ངེས་པ་གཅེས། །ཀྱེ་དང་ཀ་ཡེ་ཝ་ཡེ་སོགས། །
མིང་གི་ཐོག་མར་འཇུག་པ་རྣམས། །བོད་པ་གསལ་བར་བྱེད་པ་སྟེ། །
རྣམ་དབྱེ་བརྒྱད་པ་ཞེས་སུ་གྲགས། །འོན་ཀྱང་རྣམ་དབྱེ་བརྒྱད་པ་ནི། །
བོད་པ་གསལ་བར་བྱ་བ་ལས། །དང་པོའི་དོན་ལས་ཐ་དད་དུ། །
མེད་པ་འཕགས་བོད་གཉིས་ཀ་མཐུན། །སྐབས་འདིའི་བོད་པར་བྱ་བའི་གནས། །
གང་ཟག་ཉིད་ལ་ངེས་ན་ཡང༌། །ལེགས་པར་སྦྱར་བའི་བརྡ་སྤྲོད་ལས། །
ཐུན་མོང་ཉིད་དུ་བསྟན་པར་སྣང༌། །དེ་ཡི་དོན་ནི་རྣམ་དབྱེ་དུ། །
སྤྲད་པའི་ཕྱིར་ན་མིང་རྣམས་ནི། །དེ་ཡི་རྣམ་པར་བསྐྱེད་དགོས་པས། །
དེ་ལས་དེ་ལྟར་སྟོན་པར་མཛད། །རྣམ་དབྱེ་དངོས་སུ་མ་བཞེད་ན། །
དེ་ལྟའི་ཞིབ་ཆ་མི་དགོས་ཤིང༌། །གང་ཟག་ཁོ་ནར་སྦྱར་བ་ལས། །
འབོད་པ་གསལ་བ་ཙམ་གྱིས་ཆོག །དེ་ལྟར་རྣམ་དབྱེ་ཚིག་ཕྲད་ཀྱི། །
དགོངས་དོན་ཅུང་ཟད་བཀྲལ་བ་དེས། །མཐའ་ཀླས་ཤེས་བྱའི་གྲོང་ཁྱེར་དུ། །
འཇུག་པའི་རྒྱུ་རུ་འགྱུར་བར་སྨོན། །
    བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་ཕྲད་རྣམ་དབྱེ་བཅས་པ་བརྒྱད་བསྟན་པའི་ལེའུ་སྟེ་གསུམ་པའོ།།    །།
སྔ་མའི་རྟེན་ལ་མ་ལྟོས་པར། །རང་དབང་ཉིད་དུ་འཇུག་པའི་ཕྲད། །
ནི་དང་དེ་གང་བདག་དགག་དྲུག །ལ་ལས་ཕྲད་རྐྱང་ཞེས་ཀྱང་བརྗོད། །
ནི་སྒྲ་མཆོག་དམན་ཐ་དད་དུ། །དགར་བ་ཉིད་ལ་འཇུག་པ་དང༌། །
ངེས་བཟུང་བརྣན་པར་འཇུག་པ་བཅས། །དབྱེ་ན་དགར་བརྣན་གཉིས་སུ་ངེས། །
དང་སྒྲ་འབྱེད་སྡུད་རྒྱུ་མཚན་དང༌། །ཚེ་སྐབས་གདམས་ངག་ལྔ་ལ་འཇུག །
འབྱེད་སྡུད་འབྱེད་སྡུད་སྐབས་དང་མཚུངས། །ཚེ་སྐབས་ཀྱང་ནི་ལ་སྒྲ་བཞིན། །
སྒྲུབ་བྱེད་སྔར་བཀོད་དང་སྒྲ་སྦྱར། །དེ་ཡིས་རྒྱུ་མཚན་སྟོན་པ་དང༌། །
གདམས་པར་བྱ་བའི་ཕྱིར་ན་ནི། །དང་སྒྲ་བཀོལ་པ་གདམས་ངག་ཉིད། །
དེ་ནི་དོན་དགུ་ལ་འཇུག་ཅིང༌། །ཐ་སྙད་དབང་གི་གསུམ་ཡིན་ཞིང༌། །
དངོས་པོའི་དབང་གི་བཞི་ལ་འཇུག །དུས་ཀྱི་དབང་གི་གཉིས་ཡིན་ནོ། །
ཐ་སྙད་གསུམ་ཞེས་གྲགས་པ་ནི། །འདས་མ་ཐག་པ་རྣམ་གྲངས་གཞན། །
ལྷག་བཅས་གསུམ་དུ་གོ་དགོས་མོད། །ལ་ལར་བཞེད་པ་ཐ་དད་སྣང༌། །
སྔར་བཀོད་མིང་དང་མིང་གཞན་གྱིས། །འདས་དང་རྣམ་གྲངས་སོ་སོར་དབྱེ། །
ལྷག་བཅས་ལྷག་བཅས་སྐབས་དོན་ལས། །མ་འདས་ཕྱིར་ན་དེ་ལ་འཇུག །
བདེན་པ་གསང་བ་བདག་གི་བ། །ཕ་རོལ་པོ་བཅས་དངོས་པོ་སྟེ། །
དེ་རྣམས་མཚོན་པའི་དེ་སྒྲ་ལ། །དེ་ལྟའི་མིང་གིས་བསྙད་པ་ལགས། །
དུས་ཀྱི་དབང་དུ་བྱས་པ་ཡི། །དེ་སྒྲའི་འཇུག་ཡུལ་གཉིས་ཡིན་ཏེ། །
འདས་དང་མ་འོངས་གཉིས་ཀ་སྟོན། །ད་ལྟ་བ་ལ་ཡོངས་མི་འཇུག །
དངོས་པོའི་དབང་དུ་བྱས་པ་ན། །དེ་སྒྲ་དུས་གསུམ་མཉམ་པར་འཇུག །
དེ་དག་ཞིབ་ཆ་ཇི་བཞིན་དུ། །གོ་བར་བྱ་བ་གནད་དུ་ཆེ། །
ཐ་སྙད་དབང་དུ་བྱས་པ་ཡི། །དེ་སྒྲས་འཇུག་ཡུལ་ཀུན་ལ་ཁྱབ། །
ལྷག་བཅས་མ་ཡིན་དེ་སྒྲ་ཡི། །འཇུག་ཡུལ་ཀུན་ལ་རྣམ་གྲངས་ཀྱིས། །
ཁྱབ་པ་དེ་བཞིན་དངོས་པོས་ཀྱང༌། །དེ་ལྟའི་གནས་ལ་ཁྱབ་པ་ཡིན། །
དེ་དག་ཇི་བཞིན་རྟོགས་པ་ན། །དཀའ་གནད་མདུད་རྒྱ་གྲོལ་བར་ངེས། །
ལྷག་བཅས་ལས་གཞན་དེ་སྒྲ་ནི། །འཇུག་ཡུལ་ཀུན་ལ་སྦྱར་བ་ན། །
མིང་གི་ཡ་མཐར་འཇུག་པ་དེས། །གཞན་དབང་རང་དབང་རྣམ་པར་དབྱེ། །
གང་ཞེས་བྱ་བ་སྤྱི་ལ་འཇུག །ཅི་ཇི་སུ་རྣམས་གང་དང་མཚུངས། །
ཅི་ནི་དྲི་བ་ཇི་ནི་དཔེར། །སུ་ནི་གང་ཟག་སྟོན་པ་འོ། །
བདག་པོ་མཚོན་པར་བྱ་བའི་ཕྱིར། །པ་པོ་གཉིས་ནི་དངོས་སུ་བསྟན། །
མིང་གཞི་རྐྱང་པའི་ཕྲད་ཉིད་དུ། །མཁས་པས་གཞུང་འདིར་ཡོངས་སུ་བཞག །
མིང་གཞི་ཉི་ཤུ་ལས་བྱུང་ཞིང༌། །མགོ་འདོགས་མེད་པར་རྐྱང་པར་གནས། །
དངོས་བསྟན་སྐབས་དོན་གསལ་ནུས་པའི། །ཁྱད་ཆོས་བཞི་ལྡན་ཞེས་སུ་གྲགས། །
དེ་བཞིན་མ་མོ་གཉིས་ཀ་ནི། །པུ་ལིངྒ་ཡི་སྒྲ་མིན་ཡང༌། །
སྐབས་འདིའི་དོན་མཚོན་ཕྱིར་ན་ནི། །འདི་ལ་འཇུག་པ་མཁས་པས་བཞེད། །
བ་བོ་གཉིས་ནི་ཡོངས་མི་འཇུག །དེ་བཞིན་ཅན་ལྡན་མཁན་རྣམས་ནི། །
ལྡན་སྒྲ་ཉིད་ལས་བདག་སྒྲ་ལ། །མཁས་པས་བཞེད་པ་མ་ཡིན་ནོ། །
སྐབས་འདིར་བཤད་པའི་ཕྲད་རྣམས་ནི། །ཁྱད་ཆོས་བཞི་དང་ལྡན་པ་སྟེ། །
ཅན་ལྡན་མཁན་རྣམས་དེ་དག་ལས། །ཕྱི་རོལ་གྱུར་ན་འདིར་མི་འཐད། །
དགག་པར་བྱ་བའི་ཕྲད་ལ་ནི། །གཞུང་ནས་བསྟན་པ་མ་མོ་གཉིས། །
མོ་ནི་དགག་པར་མི་འཇུག་ཅིང༌། །མི་ཡིག་ཞར་ལ་ཐོན་པ་སྟེ། །
མ་མི་གཉིས་ནི་སྐབས་འདི་ཡི། །ཕྲད་ཡིན་མིང་གི་ཐོག་མར་འཇུག །
མིང་གི་མ་མཐར་འཇུག་པའི་ཕྲད། །བསྟན་བྱ་མིན་པ་གོང་ནས་བཤད། །
དེ་ལྟར་བསྟན་ནས་ཐོན་མི་ཡིས། །གདམས་ངག་བརྗོད་ནས་མཇུག་སྡུད་པར། །
ཚིགས་བཅད་འགྲོལ་ཚུལ་སྤྲོ་བསྲིང་བ། །བསླབ་ཚུལ་གོ་རིམ་སྣོད་རུང་བཞི། །
ཚིགས་བཅད་འགྲོལ་ཚུལ་གཞུང་བཞིན་དུ། །ངེས་པ་གལ་ཆེ་སྡུད་ཚུལ་ཡང༌། །
གཞུང་ལུགས་ཇི་བཞིན་བསྡུས་པ་ན། །ཚིག་དོན་བདེ་བླག་ཉིད་དུ་རྟོགས། །
ཉན་པ་པོ་ཡི་སྤྲོ་བསྲིང་བར། །རྗེས་འཇུག་མེད་དུ་མིང་རུང་དང༌། །
རྗེས་འཇུག་ཤེས་པའི་དགོས་པ་དང༌། །དོན་གྱི་ཐོག་ཏུ་འབབ་ཚུལ་གསུམ། །
བསླབ་ཚུལ་གོ་རིམ་འདོན་པ་ལ། །རྐྱང་པ་དང་ནི་འདུས་པ་ཡི། །
གདངས་ཀྱི་ཁྱད་པར་གཞུང་བཞིན་དུ། །ཐོག་མར་ངག་ལ་བྱང་བ་དགོས། །
དེ་ཡང་གནས་དང་བྱེད་པ་དང༌། །རྩོལ་བ་གསུམ་ལས་གྲུབ་པས་ན། །
དེ་དག་ཞིབ་ཏུ་སྦྱང་ནས་ནི། །ང་རོའི་ཁྱད་པར་ཤེས་པ་གཅེས། །
ལྷག་པར་འདུས་པའི་གདངས་ལ་ཡང༌། །མིང་གཞི་རྐྱང་བརྩེགས་འདོགས་གསུམ་ལ། །
གདངས་ཀྱི་རྣམ་འགྱུར་ཐ་དད་གནས། །རྗེས་འཇུག་ཀྱང་ནི་དེ་བཞིན་ཏེ། །
སྔོན་འཇུག་ཡི་གེ་ཞུགས་པ་ན། །མིང་གཞི་ཡི་གེ་གང་ཡིན་ཡང༌། །
གདངས་ཀྱི་རྣམ་འགྱུར་ཐ་དད་དུ། །བསྐྱེད་པ་ང་རོ་མཁས་པའི་ལུགས། །
དེང་སང་ཕོ་ཡིག་ཕོ་ཡིག་ལ། །ཞུགས་ན་གདངས་ཉིད་མི་འགྱུར་སོགས། །
དེ་བཞིན་འབྲི་བར་དག་ཆ་རྣམས། །ཇི་བཞིན་དགོས་ཀྱང་ཀློག་པ་ལ། །
མེད་པར་རུང་བ་ལ་སོགས་ཀྱི། །ལོག་བཤད་གཏམ་གྱིས་ས་སྟེང་འགེབས། །
གལ་ཏེ་གདངས་ན་ཁྱད་མེད་ན། །དག་ཆ་ཐ་དད་གྱུར་དོན་ཅི། །
འདི་དག་ཞིབ་ཏུ་ངེས་པ་ལ། །བྱིས་པ་བདེ་འཇུག་ལ་སོགས་སྦྱོངས། །
དེ་ནས་མིང་ཚིག་བརྗོད་པ་ཡི། །རྣམ་གཞག་ཞིབ་ཏུ་བསླབ་པ་གལ། །
རྟགས་འཇུག་ཀྱང་ནི་འདིའི་དོན་གྱི། །ཆ་ཤས་ཤིག་ཏུ་ཤེས་པ་གཅེས། །
དེ་ནས་ལེགས་པར་སྦྱར་བ་ཡི། །བརྡ་སྤྲོད་ཀྱང་ནི་བསླབ་ན་ལེགས། །
སྐབས་འདིར་ཇི་བཞིན་མ་ངེས་པ། །ཡང་ན་སྐད་ཀྱི་གཤིས་ཀ་ཡིས། །
བཅིངས་པའི་མན་ངག་རྟོགས་པ་དང༌། །ཐོན་མིས་བོད་ཀྱི་ཡི་གེ་འདིའི། །
ཇི་ལྟར་བཟོས་པའི་ཚུལ་ལ་སོགས། །ཤེས་པར་འགྱུར་བས་དེ་དོན་གལ། །
དེ་ནས་རང་ཉིད་དད་པ་ཡི། །རིག་པའི་གཞུང་ལུགས་གང་ཡིན་ཡང༌། །
བླ་མར་བསྟེན་ནས་བསླབ་པ་ན། །མཁས་པའི་གྲལ་མགོར་འདུག་ལ་དབང༌། །
སློབ་མར་བསླབ་འདོད་ཡོད་མེད་ཀྱིས། །འདོམས་ལྡོག་གཉིས་སུ་གསུངས་པ་དེའི། །
དགོངས་པ་ཇི་བཞིན་སློབ་མ་ཡིས། །ཐོག་མར་དགོས་པ་ཞིབ་ཏུ་བཙལ། །
དེ་ནས་སློབ་དཔོན་བསྟེན་པ་དང༌། །གཞུང་འདི་ཚུལ་བཞིན་ཉན་ནས་ནི། །
འཆད་རྩོད་རྩོམ་གསུམ་ལག་མཐིལ་དུ། །འཕོས་པའི་ཐབས་ལ་འབད་པ་གཅེས། །
    བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་ཕྲད་རང་དབང་ཅན་དང་གདམས་ངག་བསྟན་པའི་ལེའུ་སྟེ་བཞི་པའོ།།    །།
གང་ཞིག་ཡིད་ལ་དྲན་ཙམ་གྱིས། །རྨོངས་མུན་དྲུངས་ནས་འབྱིན་མཛད་པ། །
བླ་མ་རྡོ་རྗེ་རྣོན་པོ་དང༌། །དབྱེར་མེད་གང་དེས་དུས་ཀུན་སྐྱོངས། །
ད་ནི་རྟགས་ཀྱི་འཇུག་པ་ཡི། །གཞུང་དོན་ཅུང་ཟད་བཤད་པར་བྱ། །
རྟགས་ཞེས་བྱ་བ་ཡི་གེ་ཡི། །མཚན་མར་གོ་བར་བྱ་བ་སྟེ། །
ཡི་གེ་སྒྲ་ཡིན་ཕྱིར་ན་ནི། །དེ་ཡི་མཚན་མའང་སྒྲ་ཡིན་ནོ། །
དཔེར་ན་གཟུགས་སུ་རུང་བ་ཀུན། །  དབྱིབས་དང་ཁ་དོག་གཉིས་ཀྱིས་འབྱེད། །
དེ་བཞིན་ཡི་གེ་ལ་ཡང་ནི། །སྒྲ་གདངས་དྲག་ཞན་བར་མ་ཡི། །
རྣམ་འགྱུར་སྣ་ཚོགས་ལྡན་པས་ན། །རྣ་བས་སོ་སོར་འབྱེད་པ་ཉིད། །
དེ་ལྟའི་རྣམ་འགྱུར་ཐ་དད་པ། །སྐྱེ་གནས་བྱེད་རྩོལ་མི་འདྲ་བ། །
ལྷན་དུ་འདུས་པས་བསྐྱེད་པ་ནི། །གདངས་ཀྱི་ཁྱད་པར་སྣ་ཚོགས་པ། །
དེས་ན་རྟགས་འཇུག་ཅེས་པའི་དོན། །དབྱངས་གསལ་སྔོན་རྗེས་རྣམས་ལ་ནི། །
རང་བཞིན་རྐྱང་སྦྱར་ནང་འཕྲད་ཀྱིས། །སྐྱེ་གནས་བྱེད་རྩོལ་མི་འདྲ་བ། །
འདུས་པས་སྒྲ་གདངས་དྲག་ཞན་དང༌། །བར་མའི་རྣམ་འགྱུར་སྣ་ཚོགས་སུ། །
བསྐྱེད་ཅིང་སྔོན་རྗེས་སྒྲ་དོན་གྱི། །འཇུག་ཚུལ་བཤད་པས་དེ་སྐད་བརྗོད། །
དེ་ལྟའི་རྟགས་ཀྱི་འཇུག་པ་ལ། །ཡི་གེ་སྤྱི་དང་བྱེ་བྲག་གི །
རྟགས་ཀྱི་དབྱེ་བ་སྔོན་རྗེས་ཀྱི། །རྟགས་ཀྱི་དབྱེ་བ་འཇུག་ཚུལ་བཞི། །
རྟགས་ཀྱི་འཇུག་པའི་བརྗོད་བྱ་ནི། །སྔོན་འཇུག་ཡི་གེ་ལྔ་རུ་འཇོག །
སྐབས་འདིའི་གསལ་བྱ་ལས་ཚིག་ཉིད། །དེ་ནི་སྔོན་འཇུག་ནུས་པས་དབྱེ། །
རྟགས་ཀྱི་དབྱེ་བྱ་དབྱངས་གསལ་དང༌། །སྔོན་འཇུག་རྗེས་འཇུག་རྣམས་ཡིན་ཞིང༌། །
འབྱེད་བྱེད་སྐྱེ་གནས་བྱེད་རྩོལ་ཡིན། །འབྱེད་ཚུལ་རང་བཞིན་རྐྱང་པ་དང༌། །
སྦྱར་བ་ཕན་ཚུན་ནང་འཕྲད་ཀྱིས། །སྐབས་བབ་ཡི་གེ་རྣམས་ཀྱི་ནི། །
སྒྲ་གདངས་དྲན་ཞན་བར་མའི་ཚུལ། །ཇི་བཞིན་སྟོན་པ་དེ་ལ་གོ །
དེ་ལྟའི་རྟགས་ཀྱི་དབྱེ་བ་ལ། །རྣམ་པ་བཞི་རུ་གྲུབ་པ་སྟེ། །
ཡི་གེའི་སྤྱི་དང་བྱེ་བྲག་དང༌། །སྔོན་རྗེས་གཉིས་དང་བཅས་པ་འོ། །
དང་པོར་དབྱངས་མོ་གསལ་བྱེད་ཕོ། །རང་བཞིན་གཤིས་ལུགས་སྒོ་ནས་དབྱེ། །
ཕོ་མོ་གཉིས་ནི་དབང་པོ་ཡིས། །དབྱེ་བ་འདི་དང་རྣམ་པར་མཐུན། །
རང་སྟོབས་ཀྱིས་ནི་སྐྱེ་གནས་དང༌། །བྱེད་པ་རྩོལ་བའི་རྣམ་འགྱུར་ནི། །
གསལ་བ་ཕོར་བཞག་རང་སྟོབས་ཀྱིས། །མི་གསལ་བ་ནི་མོར་བཞག་གོ །
ཕོ་ཡི་ཡི་གེ་འབའ་ཞིག་ལ། །ཞེས་པས་གསལ་བྱེད་ཕོ་རུ་བསྟན། །
ཤུགས་ལ་དབྱངས་ཉིད་མོ་ཡིག་ཏུ། །བསྟན་པ་གཞུང་གི་དགོངས་པ་ཉིད། །
བྱེ་བྲག་གསལ་བྱེད་སུམ་ཅུ་ནི། །རང་ཉིད་རྐྱང་པ་ཀློག་པའི་གདངས། །
གནས་དང་བྱེད་པ་རྩོལ་བ་ཡིས། །སྡེ་ཚན་ལྔ་རུ་རྣམ་པར་དབྱེ། །
དེ་ལ་གནས་དང་བྱེད་པ་ཡིས། །དབྱེ་ཞེས་ངག་གི་རྒྱུན་ལ་གྲགས། །
ཞིབ་ཏུ་དཔྱད་ཚེ་རྩོལ་བ་ཡིས། །སོ་སོར་ཕྱེས་པ་གཞུང་ལ་གསལ། །
དཔེར་ན་ཀ་ཁ་ག་ང་ནི། །གནས་དང་བྱེད་པ་མཚུངས་ན་ཡང༌། །
དྲག་ཞན་རྣམ་འགྱུར་སོ་སོར་གསལ། །དེ་ནི་རྩོལ་བས་ཕྱེས་པར་ངེས། །
དེ་ལྟར་དྲག་ཞན་བར་མ་དང༌། །ཤིན་ཏུ་ཞན་དང་ཞན་ཅིང་ལྷོད། །
རྣམ་པ་ལྔ་རུ་གནས་པ་དེ། །རྩོལ་བ་གྲིམས་ལྷོད་སོགས་ཀྱིས་བསྐྱེད། །
སྒྲ་གདངས་དྲག་ཞན་བར་མ་ནི། །མཐོ་དམན་ཆེ་ཆུང་དབང་གིས་མིན། །
ནང་གི་རྩོལ་བ་དམ་ལྷོད་ཀྱིས། །དབྱུང་བའི་གདངས་ཀྱི་རྣམ་འགྱུར་ཉིད། །
དཔེར་ན་པི་ཝང་རྒྱུད་སྐུད་རྣམས། །དམ་ལྷོད་ཁྱད་པར་སྣ་ཚོགས་པ། །
དམ་པ་གང་དེའི་གདངས་ཉིད་ནི། །རྣར་ཟུག་རྒྱང་ཁྱབ་དྲག་པ་ཉིད། །
ཡི་གེ་གདངས་ཀྱང་དེ་དང་མཚུངས། །ཡོངས་གྲགས་ཕོ་མོའི་ངག་གི་གདངས། །
ཕྲ་སྦོམ་དབང་གིས་རྣམ་པར་དབྱེ། །འདིར་བཤད་དེ་ལས་ལྡོག་པ་སྟེ། །
དྲག་ཞན་རྣམ་འགྱུར་ལོག་པས་སོ། །ཀ་ཅ་ཏ་པ་ཙ་ལྔ་ཕོ། །
ཁ་ཆ་ཐ་ཕ་ཚ་མ་ནིང༌། །ག་ཇ་ད་བ་ཛ་ཝ་ཞ། །
ཟ་འ་ཡ་ཤ་ས་རྣམས་མོ། །ང་ཉ་ན་མ་ཤིན་ཏུ་མོ། །
ར་ལ་ཧ་ཨ་མོ་གཤམ་སྟེ། །ཨ་ནི་མཚན་མེད་ཅེས་ཀྱང་བརྗོད། །
འདི་དག་ཞིབ་ཏུ་ངེས་པ་གཅེས། །སྐབས་འདིར་སྔོན་གྱི་མཁས་པ་འགས། །
ཨ་ཡིག་ཕོར་འདོད་རྟགས་མེད་དང༌། །དེ་བཞིན་མ་ནིང་མཚན་མེད་དུ། །
འདོད་པ་ཐ་དད་སོང་བ་རྣམས། །རིགས་པས་དཔྱད་ན་རྟོགས་པར་སླ། །
ཕོར་འདོད་རྣམས་ཀྱིས་སྡེ་ཚན་ལྔའི། །ཁོངས་སུ་ཨ་ཡིག་མ་བཞག་པར། །
གསལ་བྱེད་ཡིན་པ་ཙམ་གྱིས་ནི། །ཕོ་ཡིག་ཙམ་དུ་བཞག་པར་ཟད། །
དེས་ན་སྤྱི་དང་བྱེ་བྲག་གི །དབྱེ་སྒོ་གཅིག་ཏུ་གསེས་པ་དང༌། །
ཤིན་ཏུ་ཞན་ཞིང་ལྷོད་པའི་གདངས། །དྲག་པར་བཞག་པའི་སྐྱོན་སོགས་འབྱུང༌། །
ཨ་ཡིག་རྟགས་མེད་འདོད་པ་ཡང༌། །གཞུང་གི་ཡི་གེ་ཉམས་པ་ནི། །
ཇི་བཞིན་གོ་བས་དབང་གིས་བྱུང༌། །འབའ་ཞིག་ཅེས་པའང་དོན་མེད་ཐལ། །
མ་ནིང་མཚན་མེད་འདོད་པ་ནི། །ཐོན་མིའི་གཞུང་ལ་ཅོ་འདྲིའི་ཕྱིར། །
དབྱེ་སྒོ་དྲུག་ཏུ་ཕྱེ་བ་དང༌། །ཤིན་ཏུ་ཞན་པའི་གདངས་ཉིད་གང༌། །
བར་མར་འཕོས་པའི་སྐྱོན་སོགས་སྣང༌། །དེས་ན་དེ་ལྟའི་རྣམ་གཞག་ལ། །
རིགས་པས་ལན་བརྒྱར་བརྟག་པ་ལས། །གཞུང་ལུགས་དགོངས་དོན་རེག་པ་ན། །
དོན་གྱི་གནད་ཀུན་རྟོགས་པར་འགྱུར། །
    བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་སྤྱི་དང་བྱེ་བྲག་གི་རྟགས་ཀྱི་དབྱེ་བ་བསྟན་པའི་ལེའུ་སྟེ་ལྔ་པའོ།།    །།
སྔོན་འཇུག་རྟགས་ཀྱི་དབྱེ་བ་དང༌། །འཇུག་ཚུལ་རྣམ་པ་གཉིས་ཡོད་པའི། །
དང་པོ་རྟགས་ཀྱི་དབྱེ་བ་ནི། །གཞུང་ནས་བྱུང་བ་འདི་ལྟ་སྟེ། །
རང་ཉིད་འཇུག་པའི་མིང་གཞི་དང༌། །སྦྱར་ནས་ཀློག་པའི་གདངས་དེ་ཉིད། །
སྔ་མ་རང་གི་ནུས་པ་ལ། །ཕྱི་མ་མིང་གཞི་གང་ཡིན་པས། །
ཤུགས་རྐྱེན་ཐེབས་པ་ལས་བྱུང་བའི། །དྲག་ཞན་རྣམ་འགྱུར་སོ་སོར་གསལ། །
དཔེར་ན་མེ་ཆུ་འཕྲད་པ་ན། །མེ་ལ་ཆུ་དང་ཆུ་ལ་མེས། །
བྱེད་ལས་ཅུང་ཟད་བསྐྱེད་པ་བཞིན། །སྐབས་འདིའི་རྟགས་ཀྱང་དེ་དང་མཚུངས། །
དེ་ལྟའི་ཕྱོགས་གཉིས་ལ་ལྟོས་ནས། །དབྱེ་བ་འབྱེད་ཚུལ་ངེས་པ་གལ། །
དེ་ཡང་བྱིས་པ་བདེ་འཇུག་སོགས། །ཀློག་ལ་འཇུག་པའི་གཞུང་རྣམས་ནས། །
སྔོན་འཇུག་གང་ཡིན་མིང་གཞི་ལ། །ཞུགས་པའི་གདངས་དེར་ཁྱད་ཆོས་འགས། །
རང་ཉིད་རྐྱང་པའི་གདངས་ཉིད་ལས། །རྣམ་པ་འགྱུར་བའི་ཚུལ་སོགས་གསལ། །
དེ་དག་ཞིབ་ཏུ་སྦྱང་ནས་ནི། །སྔོན་འཇུག་སྒྲ་གདངས་ཤེས་པ་གཅེས། །
དེས་ན་རྟགས་ཀྱི་དབྱེ་བྱ་ནི། །སྔོན་འཇུག་ཡི་གེ་ལྔ་ཡིན་ཞིང༌། །
འབྱེད་བྱེད་རང་ཉིད་མིང་གཞི་དང༌། །སྦྱར་ནས་ཀློག་པའི་གདངས་ཡིན་ལ། །
དབྱེ་ཚུལ་སྐྱེ་གནས་བྱེད་རྩོལ་རྣམས། །འདུས་ནས་སྒྲ་གདངས་དྲག་ཞན་གྱི། །
རྣམ་པར་བསྐྱེད་པ་དེ་ལ་འཇོག །དབྱེ་སྒོ་སྦྱར་ནས་ཀློག་པ་ཉིད། །
རང་ཉིད་རྐྱང་པའི་སྒྲ་གདངས་ནི། །བྱེ་བྲག་རྟགས་ཀྱི་དབྱེ་བ་ལས། །
གཞན་དུ་མ་དམིགས་སྐབས་འདི་ལ། །དབྱེ་སྒོ་ཐ་དད་ཉིད་དུ་གྲུབ། །
དང་པོ་དབྱེ་སྒོ་ངོས་བཟུང་སྟེ། །དེ་ནས་དབྱེ་བ་འབྱེད་དགོས་མོད། །
སྔོན་གྱི་འགྲེལ་པ་ཁ་ཅིག་ལས། །དབྱེ་སྒོ་ངོས་འཛིན་མ་གསལ་བས། །
དབྱེ་བ་འབྱེད་ཚུལ་འཁྲུལ་བ་དང༌། །དེ་ལས་གཞུང་གི་བསྟན་བྱ་ཡང༌། །
མ་རྟོགས་ལོག་པར་རྟོག་པ་མང༌། །དེ་ལ་དང་པོ་ཉིད་ནས་གཟབ། །
སྔོན་འཇུག་རྟགས་ཀྱི་དབྱེ་བ་ནི། །རྩ་བའི་གཞུང་ལ་གསལ་བས་ན། །
དབྱེ་བ་རང་ལ་སྔ་ཕྱི་ཡི། །མཁས་པ་ཐམས་ཅད་ཞལ་མཐུན་ནོ། །
དེས་ན་བ་ཕོ་ག་ད་གཉིས། །མ་ནིང་འ་མོ་མ་ཡིག་ནི། །
ཤིན་ཏུ་མོ་ཡིན་འཇུག་པའི་ཚུལ། །བྱེད་པ་བཞི་ལ་སྦྱར་བར་བྱ། །
གང་ལ་འཇུག་བྱེད་གང་གིས་བྱེད། །ཇི་ལྟར་འཇུག་བྱེད་ཅིའི་ཕྱིར་བྱེད། །
ཅེས་པའི་དང་གཉིས་མཉམ་སྦྲགས་ནས། །ས་བཅད་གསུམ་གྱིས་བཤད་པར་བྱ། །
དང་པོ་གང་ལ་འཇུག་པ་དང༌། །གང་གིས་འཇུག་པར་བྱེད་པ་གཉིས། །
སོ་སོར་བཤད་ན་ཟློས་སྐྱོན་དུ། །འགྱུར་བས་མཁས་པས་གཅིག་ཏུ་འཆད། །
དེས་ན་སྔོན་འཇུག་བ་ཡིག་ཕོ། །རང་དང་མོ་ལ་འཇུག་པ་སྟེ། །
མོ་ནི་གསུམ་དུ་དབྱེ་བ་རྣམས། །གཅིག་ཏུ་བསྡུས་པ་དེ་ལ་བྱ། །
དེ་བཞིན་བ་ནི་རྐྱང་པ་དང༌། །མགོ་འདོགས་གསུམ་ལ་འཇུག་པ་ལས། །
མགོ་ཅན་རྣམས་ཀྱི་སྔོན་འཇུག་ནི། །བ་ཡིག་ཁོ་ནར་ངེས་པ་ཡིན། །
དེ་ཡང་རྐྱང་མགོ་འདོགས་གསུམ་གྱིས། །གཉིས་དང་རྐྱང་མགོ་གཉིས་ཀས་གསུམ། །
མགོ་ཅན་ཁོ་ནར་འཕུལ་བྱེད་ལྔ༌། །རྐྱང་པ་ཁོ་ནས་འཇུག་པ་གསུམ། །
རྐྱང་མགོ་ལ་གཉིས་འདོགས་ཁོ་ནར། །གཅིག་བཅས་མིང་གཞི་བཅུ་དྲུག་ལ། །
འཇུག་པས་སྔོན་འཇུག་ཡི་གེ་ལས། །འཇུག་པ་ཆེ་བ་ཉིད་དུ་བརྩི། །
དེ་བཞིན་མ་ནིང་སྔོན་འཇུག་གཉིས། །ཕོ་དང་མོ་ལ་འཇུག་པ་ལས། །
ག་ནི་རྐྱང་པ་ཁོ་ན་ཡི། །འཕུལ་ཡིག་ཉིད་དུ་ངེས་པ་དང༌། །
དེ་བཞིན་མིང་གཞི་ཡི་གེ་ནི། །བཅུ་གཅིག་ལ་འཇུག་འཕུལ་ཡིག་ལས། །
འཇུག་པ་ཆུང་བ་ཞེས་པའི་དོན། །རྐྱང་པ་ཁོ་ནར་འཇུག་པས་བཞག །
ད་ནི་རྐྱང་པའི་འཕུལ་ལ་གཉིས། །རྐྱང་འདོགས་བཞི་བཅས་དྲུག་ལ་འཇུག །
རྐྱང་འདོགས་གཉིས་ལ་འཇུག་པ་ཡིས། །ག་ལས་འཇུག་པ་ཆེ་བར་བཞེད། །
མོ་ནི་མོ་དང་མ་ནིང་ལ། །འཇུག་པས་སྔོན་འཇུག་འ་ཡིག་ནི། །
རྐྱང་འཕུལ་དྲུག་དང་རྐྱང་འདོགས་གཉིས། །བཞི་འཕུལ་བཅས་ནི་བཅུ་ལ་འོ། །
ཤིན་ཏུ་མོ་ཡིག་མ་འཕུལ་ནི། །མ་ནིང་མོ་དང་རང་ལ་འཇུག །
རྐྱང་འཕུལ་དགུ་དང་རྐྱང་འདོགས་ཀྱིས། །གཉིས་བཅས་བཅུ་གཅིག་དག་ལ་འཇུག །
དེ་ལྟར་གང་ལ་འཇུག་པ་དང༌། །གང་གིས་འཇུག་པ་སྦྲགས་ནས་ནི། །
འཕུལ་ཡིག་དེ་དག་མིང་གཞི་ལ། །འཇུག་ཚུལ་ཤེས་པ་གནད་དུ་ཆེ། །
དེ་བཞིན་མི་འཇུག་པ་ཡི་ཚུལ། །གཞུང་བཞིན་ཞིབ་ཏུ་སྦྱངས་པ་ན། །
བློ་གྲོས་སྒོ་མོ་ཆེར་དབྱེ་སྟེ། །དོན་གྱི་གནད་རྣམས་ལག་རྩེར་ལོན། །
གཉིས་པ་ཇི་ལྟར་འཇུག་པ་ནི། །ཕོ་སོགས་བཞི་ནི་རིམ་པ་བཞིན། །
རང་ཉིད་འཇུག་པའི་མིང་གཞི་དང༌། །སྦྱར་ནས་ཀློག་པའི་གདངས་ཉིད་ནི། །
དྲག་ཞན་སོ་སོར་གསལ་བས་ན། །ཕོ་ནི་དྲག་པར་འཇུག་པ་དང༌། །
མ་ནིང་རན་དང་མོ་ནི་ཞན། །ཤིན་ཏུ་མོ་ནི་མཉམ་ཞེས་གསུངས། །
དེ་ཡང་དེ་དག་རྐྱང་པ་ཡི། །གདངས་ནི་མོ་ཡིག་ཉིད་དུ་འཁུམས། །
འོན་ཀྱང་འཇུག་ཡུལ་མིང་གཞི་དང༌། །སྦྱར་ནས་ཀློག་པའི་གདངས་ཉིད་ལ། །
གནས་དང་བྱེད་པ་རྩོལ་བ་ཡི། །ཅུང་ཟད་རྣམ་འགྱུར་མི་འདྲ་བར། །
གསལ་བས་དབང་གིས་དམ་ལྷོད་ཀྱི། །རྣམ་པ་དག་ཀྱང་ཐ་དད་སྣང༌། །
སྤྱིར་ན་མ་ཡིག་མ་ཡིན་པའི། །འཕུལ་ཡིག་བཞི་པོ་བྱེད་རྩོལ་མཉམ། །
འོན་ཀྱང་མིང་གཞིར་སྦྱར་སྟོབས་ཀྱིས། །ཕོ་མོ་མ་ནིང་གསུམ་དུ་ཕྱེ། །
དེ་དག་བྱེད་རྩོལ་རྣམ་གཉིས་ཀྱིས། །སོ་སོར་དབྱེ་བ་ལས་ནི་གཞན། །
སྐྱེ་གནས་རང་སོར་གནས་པས་ན། །སྐབས་འདིར་འབྲེལ་མེད་ཙམ་དུ་ཟད། །
དེ་ལྟར་རང་གི་ངག་ཉིད་ལ། །བསླེབ་པར་བྱ་བ་གནད་དུ་ཆེ། །
ད་དུང་ཡི་གེ་གདངས་རྣམས་ཀྱི། །གཞུང་ལ་ཞིབ་ཏུ་སྦྱང་བ་གཅེས། །
གསུམ་པ་ཅིའི་ཕྱིར་འཇུག་པ་ནི། །བདག་གཞན་དུས་གསུམ་བྱ་བྱེད་ཀྱི། །
ལས་ཚིག་བཤད་པའི་གཞུང་ཡིན་པས། །དཀའ་གནད་ཅིག་ཏུ་མཁས་པས་བཞེད། །
རྟགས་ཀྱི་འཇུག་པར་བཤད་པའི་དོན། །གཙོ་བོ་ལས་ཀྱི་ཚིག་ཡིན་ཞིང༌། །
དེ་ཉིད་སྔོན་འཇུག་ལྔ་ཡིས་ནི། །གསལ་བའི་ཚུལ་ནི་ངེས་པ་གཅེས། །
དེས་ན་རྟགས་ཀྱི་འཇུག་པ་ཡི། །གཞུང་གི་བརྗོད་བྱ་ཉིད་ལ་ཡང༌། །
སྔོན་འཇུག་ཡི་གེ་ལྔ་བཞག་པ། །ཚུལ་འདིའི་སྒོ་ནས་རྟོགས་པར་ནུས། །
དེ་ལ་དང་པོར་བདག་གཞན་དང༌། །བྱ་བྱེད་དབྱེ་བ་ཤེས་དགོས་པས། །
ཅིའི་ཕྱིར་བདག་གཞན་བྱ་བྱེད་སོགས། །བཞག་པའང་ཤེས་པར་གནད་དུ་ཆེ། །
ལས་ལ་རྣམ་པ་གཉིས་ཡོད་པས། །དེར་མཚོན་ཚིག་ཀྱང་རྣམ་གཉིས་སྣང༌། །
བྱེད་པོ་གཞན་དང་འབྲེལ་མིན་གྱིས། །དབྱེ་བ་མི་འདྲ་གཉིས་སུ་གྲུབ། །
སྤྱིར་ན་ལས་ནི་སྒོ་གསུམ་གྱིས། །བསྐྲུན་པའི་རྣམ་པ་དེ་ལ་འཐད། །
དེ་ནི་ལས་བསགས་ལ་སོགས་པས། །མཚོན་པར་བྱ་བ་དེ་གར་ངེས། །
སེམས་ལྡན་སེམས་མེད་གཉིས་ཀ་ལ། །གཡོ་བའི་རྣམ་འགྱུར་གསལ་བ་དང༌། །
བྱེད་པོ་གཞན་དང་འབྲེལ་མིན་གྱིས། །ལས་ཀྱི་རྣམ་པ་སྣ་ཚོགས་སྣང༌། །
དེས་ན་ལས་གང་བྱེད་པ་པོ། །གཞན་དང་དངོས་སུ་འབྲེལ་བ་ཡི། །
ལས་ལ་བདག་གཞན་གཉིས་སུ་དབྱེ། །བདག་གཞན་དབྱེ་བའང་དེ་ཡི་དོན། །
དེ་ལྟའི་ལས་ལ་བྱེད་པ་པོ། །བྱེད་པ་བྱེད་ལས་གསལ་བྱེད་སོགས། །
བདག་གི་དངོས་པོ་ཉིད་ཡིན་ཞིང༌། །དེ་མཚོན་ཚིག་ལ་བདག་ཅེས་བརྗོད། །
བྱ་བའི་ཡུལ་དང་བྱ་བ་དང༌། །བྱ་ལས་གསལ་བར་བྱེད་པའི་ཚིག །
སོགས་ལ་གཞན་གྱི་དངོས་པོ་དང༌། །དེ་མཚོན་ཚིག་ལ་གཞན་ཞེས་བརྗོད། །
བདག་དོན་མཚོན་པར་བྱེད་པའི་ཚིག །བྱེད་ཚིག་ཉིད་ལས་བྱུང་བ་དང༌། །
དེ་བཞིན་གཞན་དངོས་མཚོན་བྱེད་ཚིག །བྱ་ཚིག་ཉིད་ལས་བྱུང་བ་འོ། །
བྱེད་ལས་གསལ་བར་བྱེད་པའི་ཚིག །ལས་ཚིག་ད་ལྟ་བ་ཡིན་ལ། །
དེ་བཞིན་བྱ་ལས་གསལ་བྱེད་ཚིག །ལས་ཚིག་མ་འོངས་པ་ཡིན་ནོ། །
སྐབས་འདིར་བཤད་པའི་བྱེད་ལས་ནི། །ལས་གང་བྱེད་པོའི་རྩོལ་བ་ཡི། །
རྣམ་འགྱུར་མཚོན་བྱེད་ཉིད་ཡིན་པས། །དེ་ཉིད་ད་ལྟ་བ་ལ་བཞག །
ལས་གང་བྱེད་པོ་གཞན་འབྲེལ་བའི། །ལས་ཀྱི་རྣམ་པ་སྣང་བའི་སྐབས། །
བྱེད་པོའི་རྩོལ་བ་དང་འབྲེལ་བའི། །ལས་ཉིད་ད་ལྟར་གསལ་བས་ན། །
དེ་ལ་ད་ལྟར་བཞག་པ་དང༌། །བྱ་བའི་ཡུལ་ལ་སྣང་བ་ཡི། །
ལས་ཀྱི་རྣམ་པ་དེའི་རྗེས་འབྱུུང༌། །དེར་ལྟོས་མ་འོངས་པ་ལ་བཞག །
དེ་ལྟར་ལས་ཀྱི་རྣམ་པ་ཞིག །གསལ་བར་དེ་ལྟའི་ཕྱོགས་གཉིས་ལ། །
རག་ལས་པ་ཡི་ལས་ཀུན་ལ། །བྱེད་པོ་གཞན་འབྲེལ་ཞེས་སུ་བརྗོད། །
དེ་ལ་བདག་གཞན་དབྱེ་བ་ཕྱེ། །བདག་གཞན་ཁོངས་སུ་འདུས་པ་རྣམས། །
ཡིག་སྡེབ་དག་གིས་སོ་སོར་འབྱེད། །དེ་ཡང་ཐུན་མོང་ཐུན་མིན་གྱི། །
ཤེད་མཚུངས་ཡོད་མེད་ཞིབ་ཏུ་བརྟག །དེ་ཡང་ཀུན་མཁྱེན་སི་ཏུ་ཡིས། །
བྱེད་པོ་གཞན་འབྲེལ་ལས་ཚིག་ལ། །ཤེད་མཚུངས་ཡོད་མེད་སྒོ་ནས་ནི། །
བདག་གཞན་ཁོངས་སུ་སྡུད་མིན་དོན། །ཚིག་གྲོགས་ཀྱིས་བསྒྱུར་ད་ལྟའི་ཚིག །
གཞན་ལ་དེ་ལྟའི་ཚིག་གྲོགས་ཤིག །རྙེད་པར་དཀའ་འམ་འབྱོར་མིན་གྱིས། །
བདག་གི་ཁོངས་སུ་མ་གཞག་གོ །དོན་ལ་བཞིན་དང་སྣང་སོགས་ཀྱི། །
ཁ་གཏད་མ་འོངས་གསལ་ནུས་པ། །བྱ་ཚིག་ལ་འཇུག་མིང་དོན་ཞིག །
མ་རེག་པ་ལས་གཞན་མིན་ནོ། །དཔེར་ན་གསོད་བཞིན་པ་ལ་ནི། །
གསད་པར་བགྱི་ཞེས་ཤེད་མཚུངས་སུ། །བཞག་ནས་ཤེད་མཚུངས་རྙེད་ཅེས་ན། །
དེ་གཉིས་མིང་དོན་ཐ་དད་དོ། །སྣང་དང་བཞིན་ནི་བྱ་བ་ཡི། །
རྣམ་པ་ཉིད་ལས་གཞན་མིན་ལ། །བགྱི་ཉིད་ལས་ཀྱི་ཚིག་ཡིན་ཞིང༌། །
དེ་ཡི་ཁ་གཏད་བགྱིད་ཡིན་ནོ། །དེ་ལ་གསད་པར་བགྱི་ཞེས་པར། །
གསོད་པར་བགྱིད་ནི་ཤེད་མཚུངས་སུ། །གྲུབ་པའི་རིགས་པ་འདི་ཡིས་ནི། །
སྐབས་འདིའི་དགོངས་དོན་རྟོགས་པ་གཅེས། །དེ་ལྟར་ཤེད་མཚུངས་སྟོབས་མཚུངས་ཀྱིས། །
བདག་གཞན་དབྱེ་བའི་རིགས་པ་འདི། །ཀུན་མཁྱེན་སི་ཏུའི་ཐུགས་མཚོ་ལས། །
བྱུང་བའི་ཡིད་བཞིན་ལྗོན་པའི་དབང༌། །བདག་གཞན་དབྱེ་བས་མ་བསྡུས་པའི། །
ལས་ཚིག་རྣམས་ནི་དུས་གསུམ་གྱི། །དབྱེ་བར་འདུས་པའི་ཕྱིར་ན་ནི། །
དུས་གསུམ་དབྱེ་བ་ཁྱབ་ཆེ་འོ། །མིང་རྐྱང་དུས་ཀྱི་དབྱེ་བ་ལ། །
བརྟེན་ནས་ཡིག་སྡེབ་མི་འདྲ་བའི། །རྣམ་པ་མེད་པའི་ཕྱིར་ན་ནི། །
དེ་ཡི་དབྱེ་བ་མ་མཛད་དོ། །ཁ་སང་མཐོང་བའི་བུམ་པ་དང༌། །
དེ་རིང་མིག་ངོར་སྣང་བ་ཡི། །བུམ་པའི་གཟུགས་ལ་ཁྱད་མེད་ཅིང༌། །
ལས་ཀྱི་རྣམ་པས་ཁྱད་པར་སྣང༌། །དེ་ན་ལས་ལ་དུས་གསུམ་གྱི། །
རྣམ་འགྱུར་ཐ་དད་གནས་པས་ན། །དེ་ཡི་རྣམ་པ་གསལ་བའི་ཕྱིར། །
ཚིག་ཀྱང་ཐ་དད་གནས་པས་སོ། །དེ་ཕྱིར་དེ་ལྟའི་ཚིག་གི་ཚུལ། །
གསལ་ཕྱིར་རྟགས་ཀྱི་འཇུག་པ་ལས། །དུས་གསུམ་དབྱེ་བ་ཞིབ་ཏུ་གསུངས། །
དེ་ཉིད་རྟོགས་པར་བྱ་བ་གཅེས། །བོད་ཀྱི་བརྡ་སྤྲོད་རིག་པ་ལས། །
བྱུང་བའི་དུས་གསུམ་གང་ཡིན་ཡང༌། །ཚིག་གཅིག་ཁོ་ནས་གསལ་པ་ལས། །
ཚིག་གྲོགས་སྦྱོར་བས་མ་ཡིན་ནོ། །དཔེར་ན་ཁོས་བསད་ཁོས་གསོད་དང༌། །
ཁོས་གསད་སོད་ཅིག་རྣམས་ཀྱིས་ནི། །དུས་གསུམ་གང་ཡིན་དེའི་རྣམ་པར། །
བསྐྱེད་ཕྱིར་གྲོགས་ལ་མ་ལྟོས་སོ། །དེར་བརྟེན་གཞན་གྱི་བརྡ་སྤྲོད་ལས། །
བརྗོད་པར་དུས་གསུམ་མཚོན་པའི་ཕྱིར། །ཚིག་གྲོགས་ཕྲད་སོགས་གསུངས་ན་ཡང༌། །
བོད་ལ་དགོས་མཁོ་མེད་པ་ཉིད། །དེ་བཞིན་དུས་ཀྱི་དབྱེ་བ་ལ། །
བཅུ་སོགས་མང་དུ་སྣང་བ་ནི། །གྲོགས་ཀྱིས་བསྒྱུར་ཐབས་ཡིན་པས་ན། །
དེ་ཡང་བོད་ལ་མཁོ་མེད་ཉིད། །ལས་ཚིག་གང་ཡིན་དེ་ཉིད་ཀྱིས། །
བྱ་འདས་དེ་བཞིན་བྱེད་བཞིན་པ། །བྱ་བར་འགྱུར་སོགས་དོན་གང་གི །
རྣམ་པར་ཤར་བ་དེ་ཉིད་དོ། །ཕྱིས་སུ་བྱུང་བའི་མཁས་པ་འགས། །
དུས་གསུམ་སྤྱི་བྱེ་ཐོར་བུ་སོགས། །རིགས་གསུམ་དྲུག་དང་དགུ་སོགས་སུ། །
དབྱེ་བ་ལེགས་བཤད་དཔལ་དུ་ཆེ། །བྱེད་འབྲེལ་བྱེད་མེད་ཡང་ན་ནི། །
བྱ་བྱེད་ཐ་དད་ཐ་མི་དད། །ཅེས་སུ་གྲགས་པ་རྣམ་གཉིས་ཀྱི། །
ཁྱད་པར་འབྱེད་པ་འདི་ལྟ་སྟེ། །ལས་གང་བྱེད་པོ་གཞན་དངོས་དང༌། །
འབྲེལ་མིན་དབང་གིས་སོ་སོར་ཕྱེས། །བྱེད་པོ་གཞན་དང་མ་འབྲེལ་བའི། །
ལས་ལ་བྱེད་མེད་ཅེས་སུ་གྲགས། །བྱེད་པོ་གཞན་མེད་མི་སྣང་བ། །
བྱེད་པའི་རྣམ་འགྱུར་མི་གསལ་པས། །དབྱེ་ན་བྱེད་མེད་རིགས་གསུམ་དུ། །
བསྡུས་པ་མཁས་པའི་གསུང་དུ་གོ །འཁོར་སྐྱེས་འགྲོ་བཅས་དཔེར་མཚོན་དུ། །
བཀོད་ནས་རིགས་པས་དཔྱད་པ་ན། །བྱེད་པོ་གཞན་དང་མ་འབྲེལ་བའི། །
ལས་ཚིག་རྣམས་ཀྱི་རང་ཚུལ་རྟོགས། །བྱ་བྱེད་ལས་ཀྱི་རྣམ་འགྱུར་རྣམས། །
ཚུལ་བཞིན་ལག་རྩེར་བབ་པ་ན། །དོན་གྱི་གནས་ལུགས་མཚོན་པའི་ངག །
ཇི་བཞིན་སྨྲ་བའི་དཔལ་ལ་དབང༌། །དེ་ལྟར་ངེས་ཤེས་དྲངས་པ་ན། །
སྔོན་འཇུག་ཕོ་ཡིག་བ་ཉིད་ནི། །དུས་ཀྱི་དབང་གི་འདས་པ་དང༌། །
དངོས་པོ་གཞན་ལ་འཇུག་པར་བཞེད། །མ་ནིང་ག་ད་གཉིས་ཀ་ནི། །
དངོས་པོ་བདག་གཞན་གཉིས་ཀ་དང༌། །བྱེད་འབྲེལ་གྲོགས་ཀྱིས་བསྒྱུར་པ་ཡི། །
ད་ལྟ་བ་ལ་འཇུག་པར་བཞེད། །མོ་ཡིག་འ་ནི་དངོས་པོ་བདག །
གྲོགས་ཀྱིས་བསྒྱུར་བའི་ད་ལྟ་དང༌། །བྱེད་པོ་གཞན་དངོས་མ་འབྲེལ་བའི། །
མ་འོངས་ད་ལྟ་གཉིས་བཅས་འཇུག །ཤིན་ཏུ་མོ་ཡིག་མ་ཉིད་ནི། །
དངོས་པོ་བདག་གཞན་གཉིས་ཀ་དང༌། །དགོས་པ་དུས་གསུམ་བྱེད་པོ་གཞན། །
འབྲེལ་མིན་ཀུན་ལ་ཆ་མཉམ་དུ། །འཇུག་པའི་ཡི་གེར་ཡོངས་སུ་བཞེད། །
འདི་ལ་དངོས་ཤུགས་དགོངས་པའི་དོན། །འགྲེལ་ཚུལ་མང་དུ་མཆིས་ན་ཡང༌། །
བློ་གསར་འཇུག་པ་བདེ་བའི་ཕྱིར། །ཚིག་ཉུང་དོན་འདུས་ཚུལ་གྱིས་བྲིས། །
སྐུལ་ཚིག་དངོས་བསྟན་ཡིན་མིན་གྱི། །མཁས་པའི་བཞེད་སྲོལ་མི་མཐུན་མོད། །
གཞུང་འདིའི་ཤུགས་བསྟན་ལ་བཞག་ན། །དགོས་ལས་གནོད་པ་མེད་པར་མངོན། །
བྱེད་པོ་གཞན་དང་འབྲེལ་བ་ཡི། །ལས་ཉིད་སྐུལ་བར་བྱ་བའི་ཚིག །
རྣམ་འགྱུར་ཐ་དད་སྣང་ན་ཡང༌། །ཡང་འཇུག་ཅན་གྱིས་སྟོན་པ་མང༌། །
མིང་གཞི་འགྱུར་དང་ད་ལྟ་བའི། །ཡིག་སྡེབ་གཅིག་གམ་འདས་དང་མཚུངས། །
སྐུལ་ཚིག་ཐོབ་དང་མི་ཐོབ་པའི། །ས་མཚམས་དག་ཀྱང་ཤེས་པ་གཅེས། །
སྔོན་འཇུག་རྟགས་ཀྱི་འཇུག་པའི་དོན། །རྟོགས་ནས་མཐའ་ཀླས་ལས་ཚིག་གི །
རྣམ་འགྱུར་ཕྲ་མོ་རེ་རེ་ཡི། །འཇུག་ཚུལ་ཇི་བཞིན་སྨྲ་ནུས་ཤོག །
    བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་སྔོན་འཇུག་རྟགས་ཀྱི་འཇུག་པ་བསྟན་པའི་ལེའུ་སྟེ་དྲུག་པའོ།།  །།
རྗེས་འཇུག་རྟགས་ཀྱི་འཇུག་པ་ལ། །རྟགས་ཀྱི་དབྱེ་བ་འཇུག་ཚུལ་ལས། །
དང་པོ་རྟགས་ཀྱི་དབྱེ་བ་ལ། །དབྱེ་སྒོ་དང་ནི་དབྱེ་བ་གཉིས། །
རྗེས་འཇུག་ཡི་གེ་མིང་གཞི་དང༌། །རྗེས་འཇུག་ནང་འཕྲད་རྣམ་གཉིས་ཀྱིས། །
རྟགས་ཀྱི་དབྱེ་བ་འབྱེད་དགོས་པས། །དབྱེ་བའི་སྒོ་ཡང་དེ་ཉིད་ཟད། །
རྗེས་འཇུག་རྟགས་ཀྱི་དབྱེ་བ་ལ། །སྤྱི་དང་བྱེ་བྲག་རྣམ་གཉིས་ལས། །
དང་པོ་སྤྱི་ལ་གསུམ་དུ་དབྱེ། །ཕོ་དང་མོ་དང་མ་ནིང་ངོ༌། །
གང་གི་དབྱེ་སྒོ་དེ་ཉིད་ཀྱིས། །ག་ད་བ་ས་ཕོ་རུ་བཞག །
ང་མ་འ་གསུམ་མོར་བཞེད་ལ། །ན་ར་ལ་གསུམ་མ་ནིང་ངོ༌། །
བྱེ་བྲག་རྟགས་ཀྱི་དབྱེ་བ་བརྒྱད། །ཕོ་ལ་སྐྱེས་བུ་རབ་འབྲིང་ཐ། །
མ་ནིང་འགྱུར་བ་མཚན་གཉིས་དང༌། །མཚན་མེད་མོ་ལ་མོ་མོ་ཙམ། །
ག་ས་ནང་འཕྲད་སྐྱེས་བུ་རབ། །བ་ས་ནང་འཕྲད་སྐྱེས་བུ་འབྲིང༌། །
ག་བ་ཡང་འཇུག་མེད་པ་དང༌། །ད་ས་མཐའ་ཅན་སྐྱེས་བུ་ཐ། །
ང་མ་ཡང་འཇུག་ལྡན་པ་ནི། །མོ་ཙམ་ང་དང་མ་ཡིག་ལ། །
ཡང་འཇུག་མེད་དང་འ་མཐའ་ཅན། །བཅས་ནི་ཤིན་ཏུ་མོར་བཞེད་དོ། །
ན་ར་ལ་གསུམ་འཇུག་ཡུལ་གྱི། །མིང་གཞི་ཕོ་ལ་གཉིས་ཀ་དང༌། །
མོ་ལ་ཡང་འཇུག་མེད་པ་བཅས། །འགྱུར་བ་མ་ནིང་ཡིན་པར་འདོད། །
དེ་བཞིན་མོ་ལ་ཡང་འཇུག་ཅན། །མཚན་གཉིས་མ་ནིང་མིང་གཞི་ནི། །
མ་ནིང་ཡང་འཇུག་ཡོད་མེད་གཉིས། །མཚན་མེད་མ་ནིང་ཞེས་སུ་གྲགས། །
འོན་ཀྱང་མིང་གཞི་མ་ནིང་ལ། །ཡང་འཇུག་ཡོད་པར་གྱུར་ན་ནི། །
འགྱུར་བ་མ་ནིང་ཡིན་ཞེས་པ། །མཁས་པའི་གསུང་དུ་བདག་གིས་འདོད། །
སྐབས་འདིའི་རྟགས་ཀྱི་དབྱེ་བ་ནི། །རྩ་བའི་གཞུང་ལ་མ་གསལ་པས། །
དགོངས་འགྲེལ་བྱེད་པོ་རྣམས་ཀྱིས་ནི། །བཞེད་ཚུལ་མི་འདྲ་སོ་སོར་གནས། །
འོན་ཀྱང་མཁས་པའི་དགོངས་པ་ལ། །རྒྱབ་རྟེན་རིགས་པ་མེད་པ་དཀོན། །
ལུང་རིགས་གཉིས་ཀྱིས་རབ་དཔྱད་དེ། །གྲུབ་དོན་ཐང་ལ་བརྡལ་བ་ཉིད། །
ཡིན་ཡང་སྔ་མ་སྔ་མ་ཡི། །སྐྱོན་དག་ཕྱི་མ་ཕྱི་མས་སྤངས། །
དེས་ན་དགོངས་འགྲེལ་གཞུང་འདི་ལས། །བྱུང་བ་ཡང་དག་གཏམ་དུ་ངེས། །
དེས་ཕྱིར་སྔོན་གྱི་གཞུང་དག་ལས། །སྐབས་འདིའི་རྟགས་ཀྱི་དབྱེ་བ་ནི། །
སྔོན་རྗེས་མིང་གསུམ་བཞག་པ་དང༌། །དེ་བཞིན་འཇོག་ཚུལ་མི་འདྲ་བ། །
དེ་དག་དོར་ན་བདེ་བར་སྣང༌། །གཉིས་པ་རྟགས་ཀྱི་འཇུག་པ་ནི། །
བྱེད་པ་བཞི་དང་ལེགས་པར་སྦྱར། །ས་བཅད་གསུམ་གྱིས་བཤད་པ་ལྟར། །
ཇི་བཞིན་འདི་ནས་དེ་ལྟར་འཆད། །གང་ལ་གང་གི་འཇུག་པ་ནི། །
གང་ལ་མིང་གཞི་ཐམས་ཅད་ལ། །གང་གི་རྗེས་འཇུག་བཅུ་པོ་ནི། །
ཁྱབ་མཉམ་འཇུག་པ་ཉིད་ཡིན་ནོ། །ཇི་ལྟར་འཇུག་པར་རྣམ་པ་གཉིས། །
སྒྲ་དང་དོན་གྱི་འཇུག་ཚུལ་ལོ། །དང་པོ་སྒྲ་ཡི་འཇུག་ཚུལ་ལ། །
སྤྱི་དང་བྱེ་བྲག་གཉིས་སུ་དབྱེ། །དང་པོ་སྐྱེས་བུ་རབ་འབྲིང་གསུམ། །
དྲག་པའི་ཚུུལ་དང་མོ་གཉིས་ནི། །ཞན་དང་མ་ནིང་རིགས་གསུམ་རྣམས། །
བར་མའི་ཚུལ་གྱིས་འཇུག་པ་འོ། །ནང་གསེས་རྣམ་པ་བརྒྱད་དུ་འགྱུར། །
ཕོ་ཡིག་ནང་འཕྲད་ཡང་ན་ནི། །མེད་པས་རྣམ་པ་གསུམ་དུ་འགྱུར། །
དེ་ལ་སྐྱེས་བུ་རབ་འབྲིང་གསུམ། །མོ་ཡིག་ཕོ་དང་འཕྲད་མིན་གྱིས། །
ནང་གསེས་དབྱེ་བ་གཉིས་སུ་འགྱུར། །དེ་ལ་མོ་དང་ཤིན་ཏུ་མོ། །
དྲག་ཞན་རྣམ་འགྱུར་སོ་སོར་གསལ། །མ་ནིང་ལ་ནི་རིགས་གསུམ་སྟེ། །
དྲག་དང་འཕྲད་པས་དྲག་འགྱུར་དང༌། །ཞན་དང་འཕྲད་པས་ཞན་འགྱུར་ལ། །
འགྱུར་བ་མ་ནིང་ཞེས་སུ་འབོད། །དྲག་ཞན་གཉིས་ཀར་འཕྲད་པ་ན། །
དྲག་ཞན་གཉིས་ཀའི་སྒྲའི་ཆ་ཤས། །ལྡན་པས་དེ་ལ་མཚན་གཉིས་ཞེས། །
གཞུང་འདི་ལ་ནི་ཡོངས་སུ་གྲགས། །དྲག་ཞན་གང་དང་མ་འཕྲད་པར། །
རང་ཉིད་བར་མའི་སྒྲ་གདངས་སུ། །གསལ་བ་གང་དེར་མཚན་མེད་ཅེས། །
མིང་གིས་བརྒྱན་པར་བྱས་པ་འོ། །དོན་གྱི་ཚུལ་ལ་འདི་ལྟ་སྟེ། །
སྔ་མ་གང་ལྟར་གྱུར་པ་དང༌། །ཕྱི་མ་གང་ལྟར་འགྱུར་བ་གཉིས། །
གཞུང་བཞིན་རབ་ཏུ་བཤད་པར་བྱ། །སྔ་མ་འཇུག་པ་དང་བཅས་པའི། །
ལས་ཀྱི་སྒྲ་དོན་གང་ཡིན་པ། །བདག་གཞན་དུས་གསུམ་ལ་སོགས་པར། །
འཇུག་ཚུལ་སྔོན་འཇུག་སྐབས་དང་བསྟུན། །ཚུལ་འདི་སྔོན་འཇུག་དབང་གིས་ནི། །
བདག་གཞན་དུས་གསུམ་རྣམ་པར་གསལ། །འཕུལ་ལ་རྟེན་གྱིས་གཞོགས་འདེགས་ཀྱིས། །
གསལ་བ་རེ་ཟུང་སྣང་ན་ཡང༌། །དེ་ཡང་ཞིབ་ཏུ་བརྟག་པ་ན། །
སྔོན་འཇུག་ནུས་པ་ཁོ་ནས་བསྐྱེད། །འཇུག་པ་མིང་དོན་གསལ་ཕྱིར་དང༌། །
འཕུལ་ཡིག་ལས་ཀྱི་ཁྱད་འབྱེད་ཕྱིར། །ཕྱི་མ་གང་ལྟར་འགྱུར་བར་གཉིས། །
མིང་མཐའ་དང་ནི་རྣམ་དབྱེ་ཕྲད། །འདྲེན་ཚུལ་ཞིབ་ཏུ་བཤད་པ་ལས། །
ཐོག་མར་མིང་མཐའ་འདྲེན་ཚུལ་ལ། །མིང་གང་ལ་གནས་རྗེས་འཇུག་གིས། །
དྲང་བྱའི་མིང་མཐའ་འདྲེན་དགོས་མོད། །གཞུང་འདིར་དངོས་བསྟན་རྟགས་མཚུངས་ཉིད། །
ཤུགས་ནས་སྒྲ་མཐུན་བསྟན་པར་ངེས། །དེ་ཡང་སྔོན་དུས་མིང་མཐའ་ནི། །
ཕལ་ཆེར་རྟགས་མཚུངས་དབང་གིས་དྲངས། །དེ་ཡིས་ཕྱིར་ན་རྟགས་མཚུངས་ཀྱིས། །
འདྲེན་ཚུལ་གཞུང་འདིར་དངོས་སུ་བསྟན། །འོན་ཀྱང་ཡུལ་དུས་འགྱུར་བའི་རླབས། །
ཆེས་ཆེར་གཡོ་བའི་གཞན་དབང་གིས། །སྐད་ཀྱི་ཆ་ཤས་འགྱུར་བ་ཡིས། །
བརྗོད་བདེ་དེང་འདིར་འཇུག་པ་ཆེ། །དེ་ཕྱིར་མིང་མཐའ་འདྲེན་པ་ལ། །
རྟགས་མཚུངས་ཁོ་ནས་མ་ངེས་ཤིང༌། །དེ་བཞིན་བརྗོད་བདེ་ཁོ་ནས་མིན། །
གཉིས་ཀའི་མཐུ་ལས་གྲུབ་པ་འོ། །རྟགས་མཚུངས་ཡིན་པའི་མིང་མཐའ་རྣམས། །
བརྗོད་པ་བདེ་མིན་ཞིབ་ཏུ་བརྟག །བདེ་ན་རྟགས་མཚུངས་སྦྱོར་པ་ལེགས། །
བརྗོད་བདེ་རྟགས་མཚུངས་ཉིད་ལས་གཙོ། །རྣམ་དབྱེ་ཕྲད་དག་འདྲེན་ཚུལ་ལ། །
སྤྱི་དང་ནང་གསེས་གཉིས་ཀྱིས་བཤད། །སྤྱི་ལ་སྔ་མའི་མིང་མཐའ་ཡིས། །
རྣམ་དབྱེ་ཕྲད་རྣམས་འདྲེན་པ་སྟེ། །དེ་ཡང་རྟགས་མཚུངས་བརྗོད་བདེ་ཡིས། །
འདྲེན་པར་བྱེད་པ་ལས་གཞན་མིན། །རྣམ་དབྱེ་དང་ནི་ཚིག་ཕྲད་རྣམས། །
དྲང་བར་བྱ་བ་ཁོ་ན་འོ། །འདྲེན་བྱེད་སྔ་མའི་རྗེས་འཇུག་སྟེ། །
འདྲེན་ཚུལ་སྒྲ་མཐུན་འཇོག་དགོས་ཤིང༌། །དྲངས་པ་ཚིག་གི་རྣམ་ཅན་དུ། །
གསལ་བའི་ཐབས་ཚུལ་རྨད་དུ་བྱུང༌། །ནང་གསེས་འཇུག་ཚུལ་འདི་ལྟ་སྟེ། །
མཐའ་སྦྱོར་འོག་མའི་མིང་དོན་ལས། །རྣམ་དབྱེ་ནང་གསེས་གང་ཡིན་པ། །
དེ་དག་ཞིབ་ཏུ་དབྱེ་བར་བྱེད། །བོད་ཀྱི་རྣམ་དབྱེ་གང་ཡིན་པ། །
མིང་གང་ཕྲད་དང་འདུས་པ་དེས། །གསལ་མིན་ཕྱིར་ན་མཐར་སྦྱོར་བའི། །
མིང་དོན་བཅས་ཀྱིས་རྣམ་དབྱེ་གྲུབ། །དེས་ན་རྣམ་དབྱེ་གང་ཡིན་པ། །
མཐའ་སྦྱོར་འོག་མའི་མིང་དོན་ལས། །རྟོགས་པར་འགྱུར་གྱིས་གཞན་དུ་མིན། །
དེ་ཕྱིར་མིང་དོན་འོག་མ་གཙོ། །རྣམ་དབྱེ་བསྐྱེད་པར་བྱ་བ་ནི། །
རྣམ་དབྱེ་སྦྱར་སའི་མིང་ཡིན་ཞིང༌། །མཐའ་སྦྱོར་འོག་མའི་མིང་དོན་གྱིས། །
དེ་ཉིད་དེ་རུ་སྐྱེད་པར་བྱེད། །རྣམ་དབྱེ་ནང་གསེས་ཕྲད་རྣམས་ནི། །
གོང་མའི་མིང་མཐའ་དེ་ལ་དབང༌། །རྣམ་དབྱེ་འོག་མའི་མིང་དོན་གྱིས། །
འབྱེད་པའི་ཚུལ་འདི་ཤེས་པ་གལ། །དེས་ན་མཐའ་སྦྱོར་འོག་མ་ཡིས། །
མིང་ཉིད་མིང་གི་རྣམ་པ་ལས། །གཞན་གྱི་རྣམ་པར་མ་གསལ་པ། །
རྣམ་དབྱེ་དང་པོར་མཁས་པས་བཞག །དེ་བཞིན་རྣམ་དབྱེ་སྦྱར་ས་གང༌། །
ལས་སུ་སྣང་བ་གཉིས་པ་དང༌། །བྱེད་པ་གསུམ་པ་དགོས་པ་བཞི། །
རྒྱུ་ལ་ལྔ་པ་འབྲེལ་བ་དྲུག །གཞི་ལ་བདུན་པ་འབོད་པར་བརྒྱད། །
བརྒྱད་པ་དོར་བས་ལྷག་མ་རྣམས། །མཐའ་སྦྱོར་འོག་མའི་མིང་དོན་གྱིས། །
གསལ་བར་བྱེད་པ་ཁོ་ན་འོ། །དེ་བཞིན་ཕྲད་ཀྱི་འཇུག་ཚུལ་ལ། །
མཐའ་སྦྱོར་འོག་མའི་མིང་དོན་ལས། །ཚིག་དོན་རྫོགས་དང་མ་རྫོགས་པས། །
སླར་བསྡུའི་ཕྲད་ཀྱི་སྤྱོར་ཚུལ་ཤེས། །ཚིག་དོན་ལྷག་མ་ཡོད་མེད་དང༌། །
རྒྱན་དང་སྡུད་པ་འབྱེད་པ་དང༌། །དགར་བརྣན་དགག་སྒྲུབ་བདག་པོ་སོགས། །
མིང་མཐའ་འོག་མས་སོ་སོར་དབྱེ། །དོན་གང་གསལ་ཕྱིར་ཕྲད་གང་ཞིག །
སྦྱོར་དགོས་བྱུང་ཚེ་མཐའ་སྦྱོར་དོན། །ཞིབ་ཏུ་བསམ་ན་ཕྲད་དེ་ཉིད། །
སྦྱོར་ཚུལ་ཤེས་ཕྱིར་འདི་ལ་གཅེས། །འདི་དོན་སུམ་ཅུ་པ་ཡི་སྐབས། །
ཞིབ་ཏུ་གསུངས་ཀྱང་སྐབས་འདི་རུ། །བསྐྱར་བརྗོད་བྱས་པའི་དགོས་པ་ནི། །
མཐའ་སྦྱོར་འོག་མ་གསལ་བའི་ཕྱིར། །དེ་བཞིན་ཕྲད་ཀྱི་སྒྲ་འཇུག་ཀྱང༌། །
སྒྲ་མཐུན་ཉིད་ཀྱིས་འདྲེན་ཚུལ་ནི། །གསལ་ཕྱིར་རྟགས་ཀྱི་འཇུག་པ་ལས། །
བརྗོད་པ་ཟློས་པར་མི་འགྱུར་རོ། །སྐབས་འདིར་སུམ་ཅུ་པ་ཡི་གཞུང༌། །
བསྡུས་ནས་བརྗོད་ཀྱང་འགལ་བ་མེད། །འཇུག་པ་བཅུ་ཡི་རྣམ་གཞག་ལས། །
མ་འདས་ཕྱིར་ན་སྐྱོན་ཅི་ཞིག །ལེགས་པར་སྦྱར་བའི་བརྡ་སྤྲོད་དུ། །
རྟགས་མཐའ་རྣམ་དབྱེ་སྦྱོར་ཚུལ་དང༌། །བྱེད་པ་ཅན་གྱི་འཇུག་ཡུལ་གཉིས། །
སོ་སོར་ཕྱེ་ནས་བསྟན་པ་བཞིན། །ཐོན་མིས་སུམ་ཅུ་པ་ཡི་སྐབས། །
ཕྲད་དང་རྣམ་དབྱེ་སྦྱོར་ཚུལ་བསྟན། །དེ་ཡི་དོན་གྱི་འཇུག་ཚུལ་ནི། །
སྐབས་འདིར་གསལ་བར་བྱས་པ་ཉིད། །དེ་ལྟར་བསྟན་པའི་དགོས་པ་ནི། །
ཅི་ཕྱིར་འཇུག་གི་གཞུང་དུ་གསལ། །དེས་ན་ཅི་ཕྱིར་འཇུག་གི་དོན། །
ཅུང་ཟད་ཁོ་བོས་གསལ་བར་བྱ། །ཡི་གེ་དུ་མ་འདུས་ན་ཡང༌། །
རྗེས་འཇུག་གང་རུང་མ་ཞུགས་ན། །དོན་གྱི་ངོ་བོ་སྟོན་ནུས་པའི། །
མིང་གི་རྣམ་པར་གྲུབ་པ་མེད། །བོད་ཀྱི་མིང་ལ་ཁྱད་ཆོས་གཉིས། །
ཡི་གེ་དུ་མ་འདུས་པ་དང༌། །རྗེས་འཇུག་གང་རུང་ལྡན་པ་ན། །
དོན་གྱི་ངོ་བོ་སྟོན་པར་ནུས། །དེ་ལྟའི་མིང་གི་རྣམ་པ་རུ། །
ཤར་བར་རྗེས་འཇུག་མེད་པ་ན། །གྲུབ་པའི་ཐབས་ཚུལ་གཞན་མེད་པས། །
དེ་ཡང་རྗེས་འཇུག་ནུས་པར་བཤད། །དེ་ལྟར་མིང་དུ་གྲུབ་པ་རྣམས། །
ཚིག་ཏུ་བསྒྲུབ་པར་བྱ་བ་ལ། །རྣམ་དབྱེ་དང་ནི་ཚིག་ཕྲད་ཀྱིས། །
མཚམས་སྦྱོར་མེད་ན་མི་འགྲུབ་བོ། །སྐབས་འདིའི་རྣམ་དབྱེ་ཚིག་ཕྲད་ནི། །
འཇུག་པའི་ཡི་གེ་ལས་བྱུང་ཞིང༌། །དེ་ཡང་འཇུག་པར་སྦྱོར་དགོས་པས། །
འཇུག་པ་ཉིད་ལས་གཞན་མ་དམིགས། །དེས་ན་མིང་ལས་ཚིག་སྒྲུབ་པ། །
རྗེས་འཇུག་བཅུ་ཡི་ནུས་པས་བསྐྱེད། །རྗེས་འཇུག་སྦྱོར་བ་མཁས་པ་ན། །
ཚིག་གི་སྦྱོར་བ་ཡོངས་སུ་ཤེས། །ཚིག་ལས་བརྗོད་པར་གྲུབ་པ་ལ། །
དེ་བཞིན་མཚམས་སྦྱོར་དབང་གིས་འགྲུབ། །དེས་ན་ངག་དོན་འགྲུབ་པ་ཡང༌། །
རྗེས་འཇུག་ནུས་པ་ཁོ་ནས་བསྐྱེད། །དེ་ལྟར་མིང་ཚིག་བརྗོད་པ་གསུམ། །
རྗེས་འཇུག་ནུས་པས་གསལ་བས་ན། །རྗེས་འཇུག་སྦྱོར་བའི་ཚུལ་ལ་ཡང༌། །
ཞིབ་ཏུ་སྦྱང་བ་གནད་དུ་ཆེ། །འཇུག་པའི་བྱེད་པ་རྣམ་བཞིའི་དོན། །
སེམས་ཀྱི་ཀློང་དུ་གྱུར་པ་ན། །བསྟན་བཅོས་འབྲི་ཀློག་འཆད་རྩོད་ཀྱི། །
གྲལ་ལ་ཚུད་པར་ཐེ་ཚོམ་མེད། །བོད་ཀྱི་བརྡ་སྤྲོད་གཞུང་གི་གཞི། །
འཇུག་པ་བཅུ་ཡི་དོན་ཡིན་ཞིང༌། །འདི་ཡི་རྣམ་གཞག་ཇི་ལྟ་བུར། །
ཤེས་པའི་ཐབས་ཚུལ་རྒྱུན་དུ་འབངས། །གང་ཞིག་རྟོགས་ན་རྒྱལ་བ་ཡིས། །
བསྟན་པའི་ལམ་བཟང་ལག་རྩེ་ལ། །འབེབ་པའི་གཞི་མ་ཡི་གེ་ཡི། །
སྦྱོར་བའི་རྣམ་གཞག་ལས་གཞན་གང༌། །དེ་བཞིན་དེང་གི་རིག་པའི་ཚོགས༌། །
གང་འདོད་ལག་ཏུ་ལེན་པ་ལ། །ཡི་གེ་སྦྱོར་བ་མ་ཡིན་པའི། །
གཞན་ཞིག་རི་བོང་རྭ་ཡི་སྤུན། །རང་སེམས་མེ་ལོང་ངོས་གཡོ་བའི། །
འཆར་སྣང་བྱེ་བའི་ཚོགས་རྣམས་ཀྱང༌། །རི་མོར་བྱེད་པའི་ཐབས་ཚུལ་ཡང༌། །
ཡི་གེ་སྦྱོར་བ་ཉག་གཅིག་ཉིད། །དེ་ཡང་བོད་ཀྱི་ཡི་གེ་ཡི། །
སྦྱོར་བའི་གཞི་མ་རྗེས་འཇུག་གི །འཇུག་པའི་རྣམ་གཞག་ཚུལ་བཞིན་དུ། །
ཤེས་པ་ལས་གཞན་ཐབས་ཚུལ་མེད། །དེ་ལྟར་རྗེས་འཇུག་སྦྱོར་བ་ཡི། །
རྣམ་གཞག་སེམས་ཀྱི་ངོར་བབས་ཏེ། །ཇི་སྙེད་རིག་པའི་འདབ་མ་སྟོང༌། །
གྲོལ་བའི་རྒྱུ་རུ་འགྱུར་བར་སྨོན། །
    བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་རྗེས་འཇུག་རྟགས་ཀྱི་འཇུག་པ་བསྟན་པའི་ལེའུ་སྟེ་བདུན་པའོ།།  །།
བཀུག་སྨད་སྒྲེང་སྟོད་རྣམ་བཞི་ནི། །གསལ་བྱེད་རྣམས་ཀྱི་བརྗོད་པའི་ཚུལ། །
ཡོངས་སུ་རྫོགས་པར་བྱ་བའི་ཕྱིར། །གདངས་ཀྱི་རྣམ་པར་གྲུབ་པ་སྟེ། །
དབྱངས་ཡིག་མེད་པར་གྱུར་པ་ན། །གསལ་བྱེད་རྐྱང་པ་ཁོ་ན་ཡིས། །
ཇི་སྙེད་ཤེས་བྱའི་རྣམ་འགྱུར་རྣམས། །མཚོན་པར་ནུས་པ་མ་ཡིན་ཡང༌། །
གསལ་བྱེད་རྐྱང་པ་འདུས་སྟོབས་ཀྱིས། །རང་ཚུལ་བརྗོད་པའི་རྣམ་གཞག་རྣམས། །
གསལ་བར་ནུས་པ་བརྡ་སྤྲོད་དང༌། །ལག་ལེན་གཉིས་ཀར་མཐུན་པར་གྲུབ། །
དེས་ན་དབྱངས་ཡིག་ཁོ་ན་ཡིས། །དོན་གྱི་རྣམ་གཞག་ལྟ་ཅི་ཞིག །
རང་གི་རྣམ་པ་གསལ་པ་ལ། །རང་འགྲོགས་གསལ་བྱེད་ལྷན་ཅིག་དགོས། །
ཚུལ་དེས་དབྱངས་ཡིག་གསལ་བྱེད་ཀྱི། །སྒྲ་དོན་རྫོགས་པར་ཡན་ལག་གི །
རྣམ་པར་གྲུབ་པའི་ཚུལ་འདི་ཡང༌། །རང་གི་ཁོང་དུ་ཆུད་པ་གཅེས། །
གསལ་བྱེད་ཡི་གེ་རྣམས་ལས་ནི། །འཇུག་པའི་ཡི་གེ་མེད་པ་ན། །
མིང་དང་ཚིག་གི་རྣམ་པ་རུ། །འགྲུབ་པར་ནུས་པ་མ་ཡིན་ནོ། །
མིང་ཚིག་རྣམ་གཉིས་གང་ཡིན་ཡང༌། །འཇུག་པའི་ཡི་གེར་གཅིག་ཏུ་འབྲེལ། །
ཡི་གེ་འདུས་དང་འཇུག་པ་བཅས། །གདངས་ཀྱི་རྣམ་པར་གྲུབ་པ་ན། །
མིང་གྲུབ་མིང་འདུས་མཚམས་སྦྱོར་གྱིས། །ཚིག་ཏུ་གྲུབ་ཅིང་མཚམས་སྦྱོར་ནི། །
འཇུག་པའི་ཡི་གེ་ནུས་པ་ལས། །གྲུབ་ཚུལ་གཞུང་ལ་གསལ་བས་སོ། །
མིང་ཚིག་རྣམ་པར་མ་གྲུབ་ན། །དོན་ཚོན་བརྗོད་པ་སྟོངས་པར་འགྱུར། །
སྒྲ་ཚོགས་ཙམ་གྱིས་འཇིག་རྟེན་འདིའི། །དོན་རྣམས་གསལ་བར་ག་ལ་ནུས། །
དེ་ལྟར་གྱུར་ན་གནའ་དེང་གི །རིག་པའི་གནས་རྣམས་མེད་པར་འགྱུར། །
བཟོ་གསོ་སྒྲ་དང་ཚད་མ་སོགས། །མིང་ཚིག་གཉིས་ལ་བརྟེན་པས་སོ། །
ཐུན་མོང་ཐུན་མིན་ལམ་གྱི་དོན། །འཆད་ཉན་རྩོམ་དང་རྩོད་པ་སོགས། །
མཁས་པའི་བྱ་བའང་མེད་པར་འགྱུར། །དེ་རྣམས་རྗོད་བྱེད་རག་ལས་སོ། །
འདི་ལྟར་ཡི་གེ་སྤྱི་བྱེ་ཡི། །ཁྱད་ཆོས་ཁོང་དུ་ཆུད་པ་ན། །
བརྡ་སྤྲོད་རིག་པའི་བྱིན་རླབས་ཀྱི། །ས་བོན་རྒྱུད་ལ་ཐེབས་པར་ངེས། །
བརྡ་སྤྲོད་ཅེས་པ་འདི་ཉིད་ནི། །སྐད་ཀྱི་གོ་རིམ་ཡོངས་བསྒྲིགས་ཏེ། །
རང་གི་རྟོག་པར་ཤར་པའི་གར། །གཞན་ངོར་འཕོས་པའི་རྒྱུ་ཐག་ཉིད། །
སྔོན་བྱོན་མཁས་པའི་གསང་གསུམ་གྱི། །རི་མོར་བཞུགས་པའི་རྣམ་གཞག་རྣམས། །
ཇི་བཞིན་རང་གི་ཤེས་རྒྱུད་ལ། །འཇགས་པའི་ཐབས་ཚུལ་འདི་ལས་གང༌། །
སེམས་དང་སེམས་ཀྱི་འཆར་སྣང་གི །རྟོག་ཚོགས་བརྗེས་པ་ལས་བྱུང་བའི། །
ལེགས་ཉེས་འབྱེད་པའི་རྣམ་དཔྱོད་ཀྱང༌། །ཚུལ་འདི་ལས་ནི་འཁྲུངས་པར་ངེས། །
བོད་ཀྱི་བརྡ་སྤྲོད་ལུགས་ལ་ནི། །རྣམ་དབྱེ་ཚིག་ཕྲད་བྱ་བྱེད་ལས། །
ལག་པའི་རྩེ་མོར་བབས་པ་ན། །དོན་གྱི་གནད་ཀུན་རྟོགས་པར་ཟད། །
གཞན་གྱི་བརྡ་སྤྲོད་ལུགས་ལ་ནི། །མིང་ལ་འཇུག་པའི་ཁྱད་ཆོས་དང༌། །
བྱ་བར་འཇུག་པའི་ཁྱད་ཆོས་སོགས། །ཞིབ་ཏུ་གསུངས་ཀྱང་ཚུལ་འདི་ལ། །
མིང་དང་རྣམ་དབྱེ་དྲུག་པ་ཡིས། །གསལ་བར་བྱས་པས་འདིར་མི་མཁོ། །
དེ་བཞིན་ལས་ཀྱི་རྣམ་གཞག་ལ། །འབྱེད་ཚུལ་རྣམ་གྲངས་མང་ན་ཡང༌། །
སྒྲ་གཅིག་གིས་ནི་བྱ་བྱེད་ལས། །གསལ་བར་བྱེད་པའི་གཞུང་འདི་ལ། །
རྣམ་གྲངས་དག་ཀྱང་ཐལ་བར་འགྱུར། །བརྗོད་པའི་དབང་གིས་མ་ཡིན་ནོ། །
སྤྱིར་ན་རྣམ་དབྱེ་བདུན་པོ་ནི། །མིང་གི་ཁྱད་ཆོས་འདོན་པའི་ཐབས། །
བྱ་བྱེད་བདག་གཞན་དུས་གསུམ་སོགས། །ལས་ཀྱི་ཁྱད་ཆོས་འདོན་པས་ན། །
དེ་གཉིས་གང་ཡང་མ་ཡིན་པའི། །སྒྲ་དོན་མཚོན་པའི་ངག་མཆིས་ན། །
དེ་ཚེ་ཐོན་མིའི་དགོངས་པ་འཁྲུགས། །མིང་དང་ལས་གཉིས་སྦྱོར་བ་ལ། །
རྣམ་དབྱེ་ཕྲད་དང་ཚིག་ཕྲད་སོགས། །མང་དུ་བཞུགས་པ་མཚམས་སྦྱོར་ཆེད། །
དེ་འདུས་ཚིག་དང་བརྗོད་པར་ཤར། །དེ་གསུམ་གང་ལ་མི་གཏོགས་པའི། །
བརྗོད་པའི་ཆ་ཤས་མཆིས་ན་ནི། །ད་གཟོད་སྔོན་གྱི་བརྡ་སྤྲོད་ཀྱི། །
ནུས་པ་ཉམས་པར་བསྒྲུབ་ཀྱང་འཐུས། །ཤིན་ཏུ་ཕྲ་བའི་གནས་ལུགས་ཉིད། །
ཇི་བཞིན་རྒྱལ་བའི་གསུང་གིས་ཀྱང༌། །བཞེད་པ་མིན་ན་བདག་ཅག་གི །
ངག་གིས་ཆ་ཙམ་ལྟ་ཅི་ཞིག །ཇི་སྙེད་ཤེས་བྱའི་རི་མོའི་ཚོགས། །
ངག་གི་དབྱངས་སུ་འདྲེན་པ་ལ། །དེ་གསུམ་འདུས་པས་མི་བསྐྱེད་པ། །
མཆིས་ན་སྐད་འདི་བམ་པོར་འགྱུར། །བརྗོད་པའི་རྣམ་པར་བསྒྲུབ་པ། །
གྲུབ་ཆ་དག་གི་སྒྲིག་ལུགས་ཀྱི། །གོ་རིམ་མཚམས་སྦྱོར་ཉིད་ཀྱིས་བསྟན། །
དེ་གཞན་ཚངས་པས་རྙེད་པར་དཀའ། །དེས་ན་གོ་ལོ་ཐོས་ལོ་ལ། །
བརྟེན་ནས་གཞུང་དོན་མ་ལོན་པའི། །སྐྱེ་བོ་དག་ལ་ཅི་ཆ་སྟེ། །
ལོག་པར་འཕྱན་པ་རྣམས་ཀྱིས་སོམས། །ཐོག་མར་སྐད་ཀྱི་གནས་ལུགས་ལ། །
བརྟེན་ནས་བརྡ་སྤྲོད་སྲོལ་བཟང་ཕྱེ། །དེ་ནས་བརྡ་སྤྲོད་རིག་པ་ཡི། །
ལུགས་བཞིན་སྐད་ཀྱི་འགོ་རྐང་སྒྲིག །དེ་ལས་འཕྱན་ན་ཉེས་པའི་ཚོགས། །
འབབ་པ་ཉིད་ལས་གཞན་མ་དམིགས། །ལུགས་དང་མ་མཐུན་ཕྱིར་ན་ནི། །
ཚར་གཅོད་ཉིད་ལས་གཞན་གང་ཞིག །ཁ་ཅིག་བསམ་བཞིན་ཉེས་པའི་ཚོགས། །
འདྲེན་ཕྱིར་ཐོན་མིར་ཅོ་འདྲི་བརྩམས། །ཡང་ན་རྒྱབ་རྟེན་གཞན་མེད་པ། །
སྐྱེ་བོ་ངན་པའི་གཤིས་སུ་གྲུབ། །དེས་ན་སྔོན་གྱི་སྲོལ་བཟང་པོར། །
གཅིག་ཏུ་མཐུན་པའི་ལམ་ལུགས་ལ། །འཇུག་པར་བགྱི་ན་ལེགས་ཚོགས་འཕེལ། །
ཡོན་པོར་ཕྱོགས་པ་རྒུད་པའི་སྒོ། །རིགས་པར་དྲངས་པའི་གཏམ་ཡིན་ན། །
རིགས་པས་སོ་སོར་ཕྱེ་དགོས་མོད། །ལུགས་སུ་དྲངས་པའི་སྲོལ་ཡིན་ན། །
ལུགས་ཀྱིས་བཅོས་ལས་གཞན་གང་ཞིག །སྐད་ཀྱི་གཤིས་ཀ་ཐ་དད་ལ། །
ལུགས་ཀྱི་གཞུང་ལུགས་ཐ་དད་རེ། །སོ་སོའི་ལུགས་སུ་སྣང་བ་ཉིད། །
སོ་སོས་བཅོས་ཀྱིས་གཞན་གྱིས་མིན། །མིང་གི་སྒྲ་ཡི་གྲུབ་ཆ་རྣམས། །
རེ་རེ་ངག་ནས་འབྱིན་པ་འམ། །ཡང་ན་མིང་གང་གདངས་གཅིག་གིས། །
འབྱིན་པས་ལུགས་གཉིས་ས་མཚམས་གསལ། །མིང་གི་གྲུབ་ཆའི་གདངས་རྣམས་ནི། །
ལྷན་དུ་འདུས་ནས་གདངས་གཅིག་གི །རྣམ་པར་འཕོས་ནས་མིང་དོན་གསལ། །
རང་རེ་སྐད་ཀྱི་གཤིས་སུ་གྲུབ། །གཟུགས་ལའང་དེ་ལྟར་ཁྱད་པར་ཆེ། །
དངོས་པོའི་གཟུགས་དང་སྒྲ་ཡི་གཟུགས། །རྣམ་གཉིས་འདྲེས་དང་ཐ་དད་ཀྱིས། །
རྣམ་པ་མང་དུ་སྣང་བའི་ཕྱིར། །སྦྱར་བྱ་སྦྱོར་བྱེད་དབྱེར་མེད་དུ། །
གྲུབ་དང་སོ་སོར་སྣང་བ་ཡིས། །ཕྲད་ཀྱི་སྦྱོར་ཚུལ་མི་འདྲ་བས། །
མཚམས་སྦྱོར་ལ་ཡང་ཁྱད་པར་ཆེ། །གོ་ལའི་སྐད་ཀྱི་ལུགས་མཐའ་དག །
སུ་ཡིས་གཅིག་ཏུ་འཆད་པར་ནུས། །དེས་ན་གཅིག་ལ་མི་རུང་བ། །
དེ་ཡིས་གཞན་ལ་གནོད་མི་འགྱུར། །ཟུར་དང་མདུན་དང་རྒྱབ་སོགས་ནས། །
དངོས་པོར་བལྟས་པའི་མཐོང་སྣང་བཞིན། །སྒྲ་མདོར་རྣམ་གཞག་མི་འདྲ་བ། །
སྣང་བ་དེ་ཡང་དེ་ལྟར་གྲུབ། །གཅིག་གི་གཤིས་སུ་བདེ་བ་ན། །
གཅིག་ལ་དཔེ་འགེབ་མི་རུང་སྟེ། །སྐད་ཀྱི་གཤིས་ལུགས་ཐ་དད་ཕྱིར། །
ལྷ་མིའི་ལམ་ལུགས་ཇི་བཞིན་ནོ། །གཅིག་གི་རང་བཞིན་གཅིག་ཤོས་ཀྱི། །
ལུགས་ལ་བཙལ་བའི་རིགས་པ་འདི། །ཞྭ་ཚབ་ལྷམ་གྱོན་གཏམ་རྒྱུད་ལས། །
མ་འདས་དེང་སང་དེ་རིགས་མང༌། །སྒྲ་གཞུང་དགོངས་པའི་གནད་ཀུན་ལ། །
རིགས་པས་ཞིབ་ཏུ་དཔྱད་པ་ན། །དེ་ཡིས་རང་བཞིན་སེམས་ཀྱི་ངོར། །
འཆར་བར་ཐེ་ཚོམ་ཅི་ཞིག་དགོས། །གསེར་ལ་གསེར་གྱི་བརྟག་ཐབས་དང༌། །
ལྕགས་ལ་ལྕགས་ཀྱི་བརྟག་ཐབས་སྣང༌། །དེ་བཞིན་གསེར་གྱི་གཤིས་ལུགས་དང༌། །
ལྕགས་ཀྱི་གཤིས་ལུགས་ཐ་དད་པ། །དེ་ལྟར་གཤིས་ལུགས་དཔྱོད་བྱེད་ཀྱི། །
ཚད་མ་དེ་ཡང་དེ་ལྟར་གྲུབ། །དེ་བཞིན་ཚད་མའི་ངོར་སྣང་བའི། །
ཆོས་ཉིད་དེ་ཡང་དེ་བཞིན་ནོ། །རྟོག་པའི་རྣམ་གྲངས་མཐའ་ཡས་པ། །
རི་མོར་འབེབ་པའི་གཞུང་ལུགས་ཀྱི། །རྣམ་པ་ཇི་བཞིན་ངེས་པ་ན། །
མཁས་པའི་གྲལ་དུ་སྡོད་ལ་དབང༌། །དེའི་ཚུལ་རིགས་པའི་འོད་ཞགས་སྟོང༌། །
སེམས་ཀྱི་ཀློང་དུ་འཁྱིལ་བ་ན། །དཀའ་གནད་མདུད་བརྒྱས་བཅིངས་པ་ཀུན། །
རང་བཞིན་གྲོལ་བ་གཤིས་སུ་གྲུབ། །བོད་ཀྱི་བརྡ་སྤྲོད་རིག་པའི་གཞུང༌། །
སྔ་ཕྱི་མཁས་པའི་དགོངས་པ་ཀུན། །འབབ་ས་གཅིག་ཏུ་བབས་པ་སྟེ། །
འཆད་རྩོམ་ལས་ལ་ཁྱད་མེད་ཕྱིར། །དཔེར་ན་སི་ཏུའི་ལུགས་བཟུང་ནས། །
འཆད་རྩོམ་བྱས་པ་གང་ཡིན་དང༌། །དེ་བཞིན་པྲ་ཏིའི་ལུགས་བཟུང་ནས། །
འཆད་རྩོམ་བྱས་ལ་ཁྱད་པར་ཅི། །མཁས་པའི་རིགས་པ་རྩེར་བཏོན་ནས། །
གཞུང་གི་འཆད་སྲོལ་མི་འདྲ་བ། །སློབ་མའི་བློ་སྒོ་འབྱེད་པའི་ཕྱིར། །
རྣམ་དཔྱོད་ཉི་འོད་ཕྱོགས་སུ་འབྱམས། །དེ་བཞིན་ཕྱོགས་སུ་ལྷུང་བ་ན། །
མིག་གཅིག་སྒྲིབ་པའི་གདམས་པ་ལས། །དགོས་པ་གང་ཡང་མ་མཆིས་པ། །
སྔོན་བྱོན་དམ་པའི་ལུགས་ལས་ཤེས། །ཐུན་མོང་རིག་པའི་གཞུང་ལུགས་ལ། །
སྔ་མ་སྔ་མ་དག་ལས་ནི། །ཕྱི་མ་ཕྱི་མ་ཇེ་གསལ་དུ། །
སོང་བ་རིགས་པའི་དཔལ་དུ་གྲུབ། །སྒྲ་ཡི་བསྟན་བཅོས་གང་ཡིན་པ། །
ཐུན་མོང་ཐུན་མིན་རིག་པ་ཡི། །རྨང་གཞིར་གྲུབ་པས་དང་པོ་རུ། །
སྦྱངས་ནས་རིག་པ་གཞན་རྣམས་བསླབ། །དེས་ན་སློབ་དཔོན་ཐོན་མི་ཡིས། །
སྒྲ་ཡི་བསྟན་བཅོས་འདི་ཉིད་ཀྱི། །དོན་རྣམས་སྐད་ཀྱི་རང་བཞིན་ལ། །
དང་པོ་ཉིད་ནས་ཡོད་པར་བཞེད། །དེ་ཡང་ཕུང་ཁམས་སྐྱེ་མཆེད་དང༌། །
གྲུབ་མཐར་གཞག་པའི་རྣམ་གཞག་ཀུན། །གྲུབ་མཐས་བཞེད་སྲོལ་མ་བྱུང་ཡང༌། །
དངོས་པོའི་དཔལ་དུ་ཡོངས་སུ་གྲུབ། །གྲུབ་མཐས་དེ་དོན་རེ་རེ་བཞིན། །
ངོས་བཟུང་གསལ་བར་ངོ་སྤྲད་པས། །དེ་དོན་ཇི་བཞིན་ཤེས་པ་དང༌། །
དེ་ཚུལ་དེ་ནས་བྱུང་བར་བཞེད། །དེ་བཞིན་ཡི་གེ་འཇུག་ཚུལ་རྣམས། །
གཞུང་འདི་མ་བྱུང་སྔོན་ནས་ནི། །ངག་ཏུ་གྲུབ་ཀྱང་དེ་ཡི་ཚུལ། །
ངོས་འཛིན་མ་གསལ་ཁོ་ནས་སོ། །དེས་ན་ཐོན་མིའི་རིགས་པ་ཡིས། །
སྐད་ཀྱི་གཤིས་སུ་དཔྱད་པ་ན། །དེ་ཚུལ་ཇི་བཞིན་ངོས་བཟུང་སྟེ། །
གཞུང་འདིའི་རྒྱལ་མཚན་དང་པོར་བསྒྲེངས། །འདི་ཡང་འཕགས་ཡུལ་མཁས་རྣམས་དང༌། །
དེ་ཡིས་མཛད་པའི་གཞུང་ལུགས་ཀྱི། །རྗེས་སུ་འབྲངས་ནས་ཚུལ་འདི་ཡི། །
སྲོལ་བཟང་ཕྱེ་བ་ཇི་བཞིན་དུ། །གངས་ཅན་བློ་གསལ་ཚོགས་རྣམས་ཀྱིས། །
རང་སྐད་གཤིས་ལུགས་ཇི་ལྟ་བུའི། །རྣམ་གཞག་འདི་དོན་རྟོགས་པ་ལ། །
ཐུགས་ཀྱིས་སྨོན་པའང་ཆེས་ཆེར་མཛད། །དེ་བཞིན་རང་རེ་རྣམས་ཀྱིས་ནི། །
ཐོན་མི་དགོངས་དོན་ཇི་བཞིན་དུ། །རྟོགས་ནས་མཐའ་ཀླས་གསུང་རབ་དོན། །
འབྱེད་པའི་དཔལ་དུ་འགྱུར་པར་ཤོག །དེར་མཚུངས་འདིར་སྣང་རིག་པའི་ཚོགས། །
སེམས་ཀྱི་དཔལ་དུ་འཁྱིལ་པ་ལས། །དགོས་འདོད་གྲུབ་པའི་རྒྱལ་མཚན་སྟོང༌། །
བསྒྲེངས་ནས་དོན་ཀུན་འགྲུབ་པར་སྨོན། །
    བོད་ཀྱི་བརྡ་སྤྲོད་སུམ་རྟགས་གཉིས་ཀྱི་བཞེད་སྲོལ་ཐུན་མིན་མཁས་མཆོག་སི་ཏུའི་དགོངས་པ་རབ་གསལ་ཞེས་པ་ལས་ཡི་གེ་འཇུག་པ་སྤྱིའི་དགོས་པ་སོགས་དང་འཐད་མིན་བཞེད་སྲོལ་གྱི་ཚུལ་བསྟན་པའི་ལེའུ་སྟེ་བརྒྱད་པའོ།།  །།
བདག་ཡིད་དྭངས་པའི་མཁའ་ལ་ཤར་བའི་འོད། །ཕྱོགས་སུ་འདྲེན་པའི་སྟ་གོན་སྟོང་ཕྲག་གི །
ཟློས་པའི་སྟངས་སྟབས་རྩེན་པའི་རྣམ་འགྱུར་གྱིས། །བློ་གསར་འདབ་བརྒྱ་གྲོལ་བའི་དཔལ་དུ་ཆས། །
ལེགས་པར་བཤད་པའི་ཆུ་གཏེར་དགའ་བའི་ཚལ། །ལན་བརྒྱར་བསྲུབས་པ་ལས་བྱུང་བརྡ་སྤྲོད་པའི། །
ཉིང་ཁུ་གཅིག་ཏུ་འདུས་པའི་ཚ་ཟེར་ཅན། །ཀུན་གསལ་རྒྱན་དུ་འདེགས་པའི་སྐལ་པ་བཟུང༌། །
འོན་ཀྱང་མ་རྟོགས་ལོག་བཤད་དྲི་མའི་སྤྲིན། །དྭངས་པའི་དབྱིངས་སུ་དྲངས་པའི་ཉེས་པ་ཀུན། །
དཔྱད་གསུམ་འཐོར་རླུང་དྲག་པོའི་རྒྱུན་སྟོང་གིས། །ཕྱོགས་སུ་གཏོར་བའི་སྡོང་གྲོགས་མ་གཡེལ་ཞིག །
འདིར་འབད་དགེ་བའི་ཆུ་ཕྲན་དལ་འབབ་མ། །རྒྱས་སྲས་སྤྱོད་པའི་རྒྱ་མཚོར་རབ་འདྲེས་ཏེ། །
མཁྱེན་གཉིས་གཏེར་གྱིས་སྲིད་པའི་རྒུད་པ་ཀུན། །དྲུངས་ནས་འབྱིན་པའི་དཔལ་དུ་འགྱུར་བར་སྨོན། །
    ཞེས་པ་འདི་ནི་དུས་འདིའི་རིག་བྱེད་སྨྲ་བ་ཡོངས་ཀྱི་གྲལ་མཐའ་བ༑ བསོད་ནམས་རྒྱལ་མཚན་ནམ་མིང་གཞན་དབྱངས་ཅན་ངག་དབང་དཔལ་འབྱོར་གྱིས་ཀུན་མཁྱེན་སི་ཏུའི་བརྡ་སྤྲོད་པའི་ཁྲིད་རྒྱུན་ལས་བྱུང་བའི་མན་ངག་ཁག་ཅིག་བཤད་རྒྱུན་དུ་འབྱམས་པ་རྣམས། དུས་ཀྱི་དབང་གིས་ཉམས་ཉེས་སུ་གྱུར་པའི་ཚུལ་ལ་མ་བཟོད་པར་ཕྱི་ལོ་༢༠༠༥ ལོའི་ཟླ་༥ པའི་ཚེས་པ་༨ ཉིན་ཡི་གེར་འགོད་པའི་ལས་ཡོངས་སུ་གྲུབ་པར་བྱས་པ་ལགས་སོ།།      །།

གངས་ལྗོངས་བརྡ་དག་ཀུན་བཏུས།་
དཔར་སྐྲུན་ཆེད་བརྗོད།
༄༅། །བཙན་བྱོལ་བོད་མིའི་གཞི་རིམ་སློབ་གྲྭའི་དགེ་སློབ་རྣམས་ཀྱི་སློབ་སྦྱོང་དང་སློབ་ཁྲིད་ཀྱི་གཞོགས་འདེགས་རྒྱུ་ཆ་ཕུན་སུམ་ཇེ་ཚོགས་སུ་གཏོང་སླད། འདི་གའི་དམིགས་བསལ་ལས་འཆར་འོག་སྔོན་བྱོན་མཁས་པས་མཛད་པའི་དག་ཡིག་ཁུངས་མ་ཕྱོགས་སྒྲིག་གིས་དག་ཡིག་ཀུན་བཏུས་ཞེས་པ་ཞིག་རྩོམ་སྒྲིག་གི་རྐང་འགན་སྐུ་ཞབས་འབྲས་གཙང་བསྟན་འཛིན་ཐབས་མཁས་ལགས་སུ་བསྐུར་བ་ལྷག་བསམ་ཆེན་པོས་དང་དུ་བླངས་ནས་རྩོམ་སྒྲིག་མཇུག་སྐྱོང་ལེགས་གྲུབ་བྱུང་བར་བསྔགས་བརྗོད་དང༌། ཕྱག་དེབ་འདི་ཉིད་ལ་འབྲེལ་ཐོགས་ཡོད་དོ་ཅོག་གི་རོགས་འདེགས་ལ་ཐུགས་རྗེ་ལེགས་གསོལ་དང་ཆབས་ཅིག གཞི་རིམ་སློབ་གྲྭའི་དགེ་སློབ་རྣམ་པས་བོད་ཀྱི་རྩ་ཆེའི་སྐད་ཡིག་རིག་གནས་སྤྱི་དང་། ཁྱད་པར་བརྡ་དག་སྐོར་ལ་དམིགས་བསལ་ཐུགས་སྣང་ཅི་ཆེ་ཡོང་བའི་འབོད་སྐུལ་བཅས། བོད་གཞུང་ཤེས་རིག་ལས་ཁུངས་ནས། ཕྱི་ལོ་༢༠༠༩ ཟླ་༡༢ ཚེས་༢༨ ཉིན་བྲིས།
སྔོན་གླེང༌།
        མཚར་སྡུག་གཟུགས་སྐུར་ཕན་བདེའི་འོད་དཀར་འཛིན། །མཁྱེན་བརྩེའི་གསུང་གི་བདུད་རྩིས་བློ་མུན་སེལ། །
        སྙིང་རྗེའི་ཐུགས་ཀྱིས་འགྲོ་དྲུག་གཡོལ་མེད་གཟིགས། །སྤྱན་རས་གཟིགས་དབང་ཞབས་ལ་མགོ་བོས་འདུད། །
        སྔོན་བྱོན་མཁས་གྲུབ་ལེགས་བཤད་གངྒཱའི་རྒྱུན། །ལེགས་འབབ་གངས་ལྗོངས་རིག་པའི་བཞིན་བཟང་མའི། །
        སྙིང་ནོར་བརྡ་དག་རིན་ཆེན་ལྡེ་མིག་འདི། །གངས་ལྗོངས་བློ་གསར་གཞོན་ནུ་རྣམས་ལ་འབུལ། །
ཞེས་པའི་ཚིགས་སུ་བཅད་པས་མདུན་བསུས་ཏེ་འདི་བརྗོད་པར་བྱ་བ་ནི། བོད་གངས་ཅན་པའི་ཐུན་མོང་མ་ཡིན་པའི་ཁྱད་ནོར། བོད་ཀྱི་ཆོས་དང་རིག་གཞུང་གི་གཞི་མ། གཞུང་ལུགས་རྒྱ་མཚོའི་རྒྱུན་བཟང་ཉམས་པ་མེད་པར་འཛིན་བྱེད་བོད་ཀྱི་བརྡ་སྤྲོད་ཀྱི་གཞུང་ལུགས་སུམ་རྟགས་དག་ཡིག་རྣམས་ལས་དག་ཡིག་གི་སྐོར་རོ།།
བོད་ཀྱི་དག་ཡིག་གི་གཞུང་ནི་སྔོན་བྱོན་མཁས་དབང་སྐར་ཚོགས་ལྟ་བུས་རང་རང་གི་དགོས་པ་དང་རྣམ་དཔྱོད་ལ་བརྟེན་ནས་གཞུང་ཚད་དང་རྣམ་པ་འདྲ་མིན་ཅི་རིགས་ཤིག་རང་ཅག་རྗེས་རབས་པ་ཚོར་ཤུལ་ནོར་དུ་བཞག་སྟེ་ལོ་ངོ་སྟོང་ཕྲག་ལྷག་རིང་རྒྱུན་འཛིན་དར་སྤེལ་བྱུང་ཡོད་ནའང༌། དེང་བོད་མི་སྤྱི་མཐུན་གྱི་ལས་དབང་ཆག་འཇིག་ཛ་དྲག་པའི་སྐབས་འདིར། དག་གཞུང་གི་འཁྲིད་རྒྱུན་དང་དཔེ་རྒྱུན་ཡང་ཆད་ཐོར་སྣ་ཚོགས་འབྱུང་མུས་ཡིན། དེ་ཡང༌།
དེང་སང་བྱིས་པའི་སྐྱེ་བོ་རྣམས། །བརྡ་དག་འདི་ཀོ་ལུང་རིགས་ཀྱི། །
དཔྱད་གཞི་ཆུང་ཞིང་ཚེགས་མེད་དུ། །ཤེས་སྙམ་འཁྲུལ་པས་མགོ་བོ་རྨོངས། །
    ཞེས་གསུངས་པ་ལྟར། འདས་པའི་ལོ་ངོ་སྟོང་ཕྲག་རིང་གི་ལོ་རྒྱུས་ཡིག་ཆ་དུས་ད་ལྟའང་ཚེགས་མེད་དུ་འབྲི་ཀློག་ཐུབ་པའི་སྲིད་ན་འགྲན་ཟླ་བྲལ་བའི་རང་རེའི་བོད་ཀྱི་སྐད་ཡིག་འདི་ཉིད། ཕྱི་ནང་གི་རྐྱེན་ངན་སྣ་ཚོགས་དབང་གིས་འཛམ་གླིང་ནང་སྤྱོད་ཁྱབ་ཆེ་ཆུང་དང་ཚད་འཕེར་ཡིན་མིན་ཕར་ཞོག བོད་མི་རང་གི་འཚོ་བའི་དགོས་མཁོ་ཡང་ཆ་ཚང་སྒྲུབ་མི་ཐུབ་པའི་གནས་སུ་གྱར་ཡོད། དེ་ཡང་ངག་སྒྲོན་ལས། 
ཡི་གེའི་སྦྱོར་བ་ལ་འཁྲུལ་ན། །དོན་རྣམས་འཁྲུལ་བ་སྨོས་ཅི་དགོས། །
འདི་ནི་གསུང་རབ་མ་ལུས་པའི། །ཕྱི་མོར་ཤེས་པའི་མཁས་མང་གི །
གཞུང་ལ་བརྟེན་ནས་བདག་གིས་ཀྱང༌། །འདི་ཉིད་ཁོ་ནར་ནན་ཏན་བྱས། །
ཞེས་རང་རེའི་ཕ་ནོར་ཆོས་རིག་གི་གཞུང་ལུགས་སྤྱི་མི་ཉམས་པར་གནས་ཤིང༌། རྒྱུན་འཛིན་དགོས་ན། དེའི་ཕྱི་མོ་བརྡ་དག་གཞུང་ལ་གཅེས་འཛིན་དང་དར་སྤེལ་ཐུབ་མིན་ལ་རག་ལས་ཤིང༌། འདི་དར་སྤེལ་གཏོང་བའི་བརྒྱུད་ལམ་མམ་ཐབས་ཤེས་ཀྱང༌། 
སེམས་ལ་བསམ་ཚད་ཁ་ལ་ཨེ་སླེབས་ལྟོས། །ཁ་ལ་སླེབས་ཚད་ལག་ལ་ཨེ་སླེབས་ལྟོས། །
ལག་ལ་འབྱོར་ཚད་དཀར་འཇམ་ཤོག་བུའི་སྟེང༌། །འབེབས་ལ་བརྩོན་དང་སྐལ་ལྡན་རིགས་ཀྱི་བུ། །
ཞེས་གསུངས་པ་ལྟར། དག་ཆའི་སྟེང་ནས་གོ་བ་ལེན་དགོས་པར་བརྟེན། རྩོམ་ཡིག་དང་གཞུང་ཡིག་འབྲི་སྐབས་ཙམ་མ་ཡིན་པར། དུས་རྒྱུན་ཕན་ཚུན་སྐད་ཆ་ཤོད་རེས་སྐབས་སུའང་སུམ་རྟགས་དག་གསུམ་གྱི་གཞུང་དང་མ་འགལ་བར་བྱ་དགོས་པ་ནི། སྔར་ཆོས་རྒྱལ་བཀའ་དྲིན་ཅན་ཚོའི་སྐུ་དུས་སུ་ཆོས་རིག་རྒྱ་གར་སྐད་ནས་བསྒྱུར་སྐབས་རྩ་དོན་ཆེན་པོ་གསུམ་རྒྱུན་འཁྱོངས་བྱེད་དགོས་པ་སྟེ། 
༡།    བྱཱ་ཀ་ར་ཎའི་སྒྲའི་ལུགས་དང་མཐུན་དགོས་པ། 
༢།    ཆོས་ཀྱི་གཞུང་ལས་འབྱུང་བའི་བརྗོད་བྱའི་དོན་དང་འགལ་མི་རུང་བ། 
༣།    བོད་མི་རང་ངོས་ནས་གོ་བ་ལེན་ཐུབ་པ།
བཅས་དགོས་ཚུལ་གཏན་ལ་ཕབ་འདུག་ནའང༌། དེང་སྐབས་བོད་ཡིག་ཕྲན་ཤེས་དང་ལྷག་པར་རྩོམ་ཐན་ཐུན་རེ་འབྲི་ཤེས་མཁན་གཞོན་དར་མི་ཉུང་བ་ཞིག་གིས་ཕྱིའི་སྐད་ཡིག་གི་ཚིག་གཤིས་དང་བརྡ་མིང་ལ་ལད་ཟློས་དང་འདྲ་བཤུས་ཀྱིས་ཁྱད་པར་ཡིག་སྒྱུར་སྐབས་སུ་བོད་ཀྱི་སྐད་ཡིག་ཐོག་བཙན་བཟོ་དང་བཙན་སྦྱོར་བྱེད་རྐྱང་བྱེད་པ་འདིས། བོད་ཀྱི་སྐད་ཡིག་གི་ཐུན་མོང་མ་ཡིན་པའི་ཁྱད་ཆོས་ཆེན་པོ་སྟེ། བརྡ་སྤྲོད་ཀྱི་རྒྱ་ལས་མ་འདའ་བར་དུས་དང་རྣམ་པ་ཀུན་ཏུ་གོ་འཕེར་བའི་ཁྱད་ཆོས་ཉམས་བརླག་ཏུ་སོང་འདུག་པ་ནི། འདས་པའི་ལོ་ངོ་ལྔ་བཅུའི་སྔ་རོལ་དང་ད་ལྟའི་བོད་ཡིག་གི་བརྗོད་པ་གཉིས་གཤིབས་བསྡུར་བྱས་ན་གསལ་པོར་མཐོང་ཐུབ།
དེར་བརྟེན། བོད་ཀྱི་སྐད་ཡིག་འདི་ཉིད་མི་ཉམས་རྒྱུན་འཛིན་བྱ་དགོས་ན། ཐོག་མར་བོད་མི་ཡོངས་དང་ཁྱད་པར་བློ་གསར་གཞོན་ནུ་རྣམས་ཀྱིས་སྔོན་བྱོན་མཁས་པས་མཛད་པའི་བརྡ་དག་གི་གཞུང་ཚད་ལྡན་ཁག་ལ་སྦྱངས་པ་མི་དམན་པ་བྱ་རྒྱུ་གལ་འགངས་ཧ་ཅང་ཆེ་ནའང༌། སྔོན་བྱོན་མཁས་པའི་གསུང་རྩོམ་མང་པོ་ཞིག་ས་ཁུལ་དང་གནས་སྟངས་མི་འདྲ་བའི་བོད་མི་ཁག་ཅིག་ལའང་དམིགས་བསལ་འོས་ཤིང་འཚམས་པའི་གནས་སྟངས་ཀྱང་མཆིས་པས། བོད་མི་ཡོངས་ཀྱིས་དག་ཡིག་ཚད་ལྡན་གཅིག་རང་སློབ་གཉེར་བྱ་བའི་དགོས་པ་ཡང་མེད་སྟབས། དེའི་ཕྱིར་བོད་ཕྱི་ནང་གི་བསླབ་གཞི་ཕལ་ཆེ་བའི་ནང་སྲོལ་རྒྱུན་དག་ཡིག་དུ་མ་ཞིག་བདམས་བཀོད་དང༌། དག་ཡིག་གྲགས་ཅན་ཁག་ཅིག་དཔར་སྐྲུན་གྱིས་ཚོང་འགྲེམས་ཀྱང་བྱེད་ཀྱིན་ཡོད་པ་བཅས། སློབ་དེབ་དང་ཚོང་དེབ་ཁག་ཕལ་ཆེ་བ་རང་རང་གི་འདོད་ཕྱོགས་དཔར་འགྲེམས་བྱས་པའི་རྐྱེན་གྱིས་གསར་སྐྱེས་དོན་གཉེར་ཅན་རྣམས་ཀྱིས་མཐའ་ཡས་རྒྱ་མཚོ་ལྟ་བུའི་བོད་ཀྱི་བརྡ་དག་གི་སྤྱི་ཁོག་འཐུས་ཚང་ཞིག་རྒྱུས་ལོན་བྱ་དཀའ་བ། ཁྱད་པར་དེང་སྐབས་བོད་མིའི་སྤྱི་ཚོགས་བྱིངས་དང་ཁྱད་པར་སློབ་གྲྭ་ཆེ་འབྲིང་གི་དགེ་སློབ་རྣམས་ཀྱི་ཡིག་སྦྱོར་དག་ཆ་སློབ་གཉེར་སྐབས་རང་རེའི་ཕ་མེས་བཀའ་དྲིན་ཅན་རྣམས་ཀྱི་མཛད་རྗེས་ཆུད་གཟོས་སུ་མི་གཏོང་བ་དང༌། བོད་ཡིག་གི་དག་ཆ་འབྲི་སྟངས་དུས་ཐོག་མ་ཉིད་ནས་ཚད་ལྡན་ཞིག་འབྱུང་གལ་ཆེ་བར་བརྟེན། དཔལ་ལྡན་ཤེས་རིག་ལས་ཁུངས་སྲོལ་རྒྱུན་ཤེས་ཡོན་ཚན་པའི་འགན་འཛིན་སྐུ་ཞབས་བཀྲ་ཤིས་དོན་གྲུབ་ལགས་ཀྱིས་སྔོན་བྱོན་མཁས་པས་མཛད་པའི་དག་ཡིག་གི་གཞུང་རྣམས་སྡེབས་གཅིག་ཏུ་ཕྱོགས་བཏུས་ཀྱིས་དཔར་འགྲེམས་ཞུས་ན་དགེ་ཕན་ཆེ་བའི་བཀའ་སྐུལ་དང་ལས་རིམ་འཆར་གཞི་ལམ་སྟོན་ཞིབ་ཕྲ་གནང་བ་དགའ་གུས་ཆེན་པོས་དང་དུ་བླངས་ནས་རང་འཁྲིའི་སློབ་ཁྲིད་ཀྱི་བར་གསེང་དུས་ཚོད་རྣམས་སྤྱད་དེ་རྩོམ་སྒྲིག་ལ་ཞུགས་པ་ཡིན། 
དག་ཡིག་ཀུན་བཏུས་འདི་ཉིད་ཕྱོགས་སྒྲིག་སྐབས་གཤམ་གསལ་དོན་གནད་ཁག་ལ་ཐུགས་སྣང་ཡོང་བ་ཞུ།
༡།    དག་ཡིག་ཀུན་བཏུས་འདིའི་ཁོངས་སུ་བོད་ཀྱི་སྲོལ་རྒྱུན་དག་ཡིག་ཁུངས་མ་ལག་སོན་བྱུང་ཚད་འགོད་ཐབས་བྱ་རྒྱུ་རྩ་བའི་དམིགས་འབེན་ཡིན་ཡང༌། ལོ་ངོ་གཅིག་གི་ལས་ཞོར་གྱི་དུས་ཡུན་རིང་དཔྱད་གཞི་འཚོལ་ཞིབ་དང་བསྡུ་རུབ་གང་ནུས་བྱས་ཀྱང་དག་ཡིག་ཁུངས་མ་ཁག་ཅིག་ད་བར་ལག་སོན་མ་བྱུང་བས། དཔྱོད་ལྡན་ལྷག་བློ་ཅན་རྣམས་ནས་མཁོ་འདོན་བྱུང་ན་དཔར་ཐེངས་རྗེས་མར་ཁ་སྐོང་ཆོག་པ་ཞུ། ལག་སོན་མ་བྱུང་བའི་དག་ཡིག་དེ་དག་ནི།
སྙེ་ཐང་པ་གྲགས་པ་སེངྒེའི་དག་ཡིག་གངྒཱའི་ཆུ་རྒྱུན།
ན་ག་ཨརྱ་མངྒལའི་འབྲི་ཀློག་མུན་སེལ།
སྟག་ལུང་པའི་དག་ཡིག
འབྲུག་པ་པདྨ་དཀར་པོས་མཛད་པའི་པད་དཀར་ཆུན་པོ།
བྲ་ཏི་རིན་ཆེན་དོན་གྲུབ་ཀྱི་བྱིས་པ་དག་ཡིག
བྲ་ཏི་རིན་ཆེན་དོན་གྲུབ་ཀྱི་ཡི་གེ་ཉུང་ངུར་བརྗོད་པ་རྨད་བྱུང་དོན་གྱི་བདུད་རྩིའི་རོ་འཛིན།
གཙང་ནགས་ཕུག་པ་ཐུགས་རྗེ་སེངྒེའི་བདུད་རྩིའི་ཆུ་རྒྱུན།
རྗེ་བྱམས་པ་གླིང་པའི་དག་ཡིག་སྨྲ་རྒྱན།
སྟག་སྟོན་གཞོན་ནུ་དཔལ་གྱི་འོད་ཟེར་བརྒྱ་པ།
བུ་སྟོན་སེངྒེའི་འོད་ཟེར་གྱི་སྒྲ་དོན་རྒྱ་མཚོའི་མེ་ལོང༌།
བསམ་སྡིངས་པ་ཀུན་བསམ་གྱི་འཁྲུལ་སྤོང༌།
སྔགས་བན་གྲུབ་པས་མཛད་པའི་ཡི་གེའི་བཤད་པ་རིག་པའི་སྒོ་འབྱེད།
སྣར་ཐང་ལོ་ཙཱ་བའི་དག་ཡིག
བཅས་ལག་སོན་མ་བྱུང་བས་ཕྱིས་སུ་རྙེད་སོན་བྱུང་ཚེ་ཁ་སྐོང་གིས་དཔར་སྐྲུན་ཞུ་འཆར་ཡིན།
༢།    ཡང་དཔེ་དེབ་འདིར་འཁོད་པའི་དག་ཡིག་ཁག་ཅིག་གི་རྩོམ་པ་པོ་སུ་ཡིན་དང༌། རྩོམ་པ་པོ་ཁག་ཅིག་གི་ལོ་རྒྱུས་རྣམ་ཐར་ལག་སོན་མ་བྱུང་བ་མཇུག་མཆན་དུ་ཞིབ་འཁོད་ལྟར་ན། ཕྱིས་སུ་བརྩད་ཆོད་བྱུང་ཚེ་ཁ་སྐོང་ཞུ་རྒྱུ་ཡིན།
༣།    དག་ཡིག་ཁག་ཅིག་དཔར་སྐྲུན་བྱེད་མཁན་དང་ལོ་དུས་མི་འདྲ་བའི་དབང་གིས་དཔར་མ་སོ་སོའི་དག་ཆ་འགོད་སྟངས་མི་འདྲ་བ་འབྱུང་བ་མཐའ་གཅིག་ཏུ་ཁ་ཚོན་གཅོད་དཀའ་བ་འབྱུང་མུས་ཁག་གུག་རྟགས་ནང་བཀོད་པ་དང༌། མཇུག་མཆན་ནང་དཔར་མ་གང་ལ་ཁུངས་གཏུགས་ཡོད་མེད་གསལ་འདོན་བྱས་ཡོད།
༤།    ངག་སྒྲོན་སོགས་དག་ཡིག་ཁག་ཅིག་ལ་འགྲེལ་པ་སྣ་ཚོགས་ཤིག་ཡོད་ནའང༌། འགྲེལ་པ་བཀོད་ཚེ་ཡིག་ཚོགས་ཆེ་བས་དེབ་གཅིག་ཏུ་སྒྲིལ་དཀའ་བས། འགྲེལ་པ་ཁག་དགོས་གལ་བྱུང་ཚེ་དེབ་ཁུངས་ངོ་སྤྲོད་ཞུས་པ་ཁག་ནས་འཚོལ་ཞིབ་བྱ་འཐུས།
སྔོན་བྱོན་མཁས་པས་མཛད་པའི་དག་ཡིག་ཀུན་བཏུས་འདི་འདྲ་ཞིག་ཕྱོགས་སྒྲིག་ཞུ་སྐབས་དཔར་རྩ་འཚོལ་བསྡུ་དང༌། ཞུ་དག འཇུག་སྒྲིག ཇུས་འགོད། བར་མཆན། རྩོམ་པ་པོའི་རྣམ་ཐར་འཚོལ་ཞིབ་དང་ངོ་སྤྲོད་སོགས་ལས་གཞི་དུ་མ་ཞིག་ཡོད་པ་རྩོམ་སྒྲིག་པ་ཁོ་ནའི་འབད་བརྩོན་ལ་བརྟེན་ནས་ལེགས་སྒྲུབ་ཐུབ་པ་ཞིག་མིན་པར། དཔྱད་གཞི་དང་མཐུན་རྐྱེན། དུས་ཡུན། ཤེས་ཚད་སོགས་ཕྱོགས་དུ་མ་ཞིག་ལ་རག་ལུས་ཡོད་གཤིས། དག་ཡིག་འདི་ཉིད་ཕྱོགས་སྒྲིག་གི་དུས་སྐབས་སོ་སོར་ནོར་སྐྱོན་ཅི་བྱུང་རྒྱ་ཆེའི་ཀློག་མཁན་རྣམས་ཀྱི་སྤྱན་ལམ་དུ་དགོངས་སེལ་དང་སྦྲགས་ལེགས་སྤེལ་ཉེས་འགོག་གི་དགོངས་འཆར་གནང་སྐྱོང་ཡོང་བའི་རེ་སྐུལ་དང་བཅས། རྩོམ་སྒྲིག་པས། ཕྱི་ལོ་༢༠༠༩ ཟླ་༡༢ ཚེས་༢༨ ཉིན་བཞུགས་སྒར་དྷ་རམ་ས་ལར་བྲིས།
༄༅། །དག་ཡིག་ཉེར་མཁོ་བསྡུས་པ་ཤཱཀྱའི་དགེ་སློང་བློ་ལྡན་ཤེས་རབ་ཀྱིས་མཛད་པ་བཞུགས་སོ།།
རྔོག་ལོ་ཙཱ་བ་བློ་ལྡན་ཤེས་རབ།(༡༠༥༩-༡༡༠༩)
༄༅། །ན་མོ་གུ་རུ། དག་ཡིག་ཉེར་མཁོ་བསྡུས་པ་བཞུགས་ཞེས་བྱ་བ། འཇམ་པའི་དབྱངས་ལ་ཕྱག་འཚལ་ལོ། །འདིར་ཉེ་བར་མཁོ་བའི་ཡི་གེ་འདིའི་མིང་འདི་ཞེས་བྱ་ཞིང༌། དོན་འདི་བརྗོད་པ་ལ་ཚིག་འདི་དང་འདི་འཇུག་གོ་ཞེས་བདེ་བླག་ཏུ་རྟོགས་པར་བྱ་བའི་ཕྱིར་བསྟན་བཅོས་འདི་རྩོམ་མོ། །
  དེ་ལ་བསྟན་བཅོས་འདིའི་སྡོམ་ཚིག་ནི། སྤྱིར་བསྟན་གྲངས་ངེས་ཚིག་ཕྲད་དང༌། །འཕུལ་དང་བརྟེན་པའི་སྤང་བླང་དང༌། །དམིགས་བསལ་སོ་སོར་དབྱེ་བ་སྟེ། །རྣམ་པ་ལྔ་ཡིས་བསྡུས་པ་ཡིན། ། ཞེས་བྱའོ། །
དེ་ལ་དང་པོ་ནི། ཡི་གེ་སུམ་ཅུ་བུ་ནི་བཞི། །ཡ་བཏགས་བདུན་དང་ར་བཏགས་བཅུ། །དེ་བཞིན་འོག་ཏུ་ལ་བཏགས་དྲུག །ཝ་བཏགས་རྣམ་པ་བཅུ་གཉིས་དང༌། །ར་ལ་བཏགས་པ་བཅུ་གསུམ་དང༌། ། ལ་ལ་བཏགས་པ་བཅུ་དང་ནི། །ས་ལ་བཏགས་པ་བཅུ་གཉིས་དང༌། །འཕུལ་ཡིག་ལྔ་དང་མཐའ་རྟེན་བཅུ། །སྟེང་འོག་ཡི་གེ་མུ་བཞི་སྟེ། །འཕུལ་དང་རྟེན་ལ་མུ་གསུམ་ཡིན། །ཞེས་པ་ནི། བསྟན་བཅོས་འདིའི་བརྗོད་བྱ་གཙོ་ཆེ་བ་སྤྱིར་བསྟན་པའོ། །
ད་ནི་སྤྱིར་བསྟན་པ་དེ་དག་རིམ་པ་བཞིན་དུ་གྲངས་ངེས་པའི་ཚུལ་འདི་དག་ཡིན་ནོ། །ཞེས་བཤད་པར་བྱ་སྟེ། ཡི་གེ་སུམ་ཅུ་དཔེར་བརྗོད་ནི། ཨ་ཕ་ཁོ་ནི་ཇ་ཆང་ཤ །གཅིག་པུ་ཟ་འཛུ་དེ་ལ་ཧེ། །ཉེ་ཝ་ཚོ་ཡི་ཏི་ཀ་རེ། །ཐོབ་ཙམ་ཞུ་ཞེས་བྱ་བ་ཡིན། །
  གུ་གུ་ཞབས་ཀྱུ་ན་རོ་འགྲེང་བུ་རྣམས་ནི་བུ་བཞི་སྟེ། ཡི་གེ་ཀུན་ལ་སྦྱར་རུང་དཔེར། །ཚིག་འདི་ཡིད་ཀྱིས་འདྲིས་བགྱིའི་ཕྱིར། །བུ་ཚུར་མྱུར་དུ་ཟུང་དུ་ཟུངས། །གཡེལ་མེད་བཤེས་གཉེན་ཉེར་བསྟེན་ཏེ༑ ༑ཆོས་ནོར་ལོངས་སྤྱོད་ཡོངས་ཐོབ་མཛོད། །
  ཡ་བཏགས་བདུན་དང་ར་བཏགས་ནི། །བཅུ་ཉིད་བཤད་པ་དེ་དག་དཔེར། ༈ །ཀྱེ་མ་གྲོགས་ཁྱོད་ཆང་ལ་དགྱེས། །རྟོག་དཔྱོད་ཕྱོགས་བཅུར་བྱེད་ཅིང་མྱོང༌། ༈ །བཀྲ་ཤིས་འཁྲིགས་པའི་གྲྭ་ས་འདིར། །དྲ་སྒོས་སྤྲས་པའི་འཕྲེད་སྒོ་ཅན། །ཕོ་བྲང་ནང་ན་སྨྲ་མཁན་བྱ། །སྐེ་བ་བསྲིང་ནས་ཧྲིག་གེ་བལྟ། ༈ །ལ་བཏགས་དྲུག་གི་དཔེར་བརྗོད་ནི། ཀླ་ཀློ་གླན་པ་བླུན་པོ་རྣམས། །ཟླ་བོ་བརླག་གོ་བྱ་བ་སློབ། ༈ །ཝ་བཏགས་བཅུ་གཉིས་དེ་ཡང་དཔེར། །ཀྭ་ཡེ་ཁྭ་མཁོན་གྲྭ་པ་འདི། །ལན་གྲངས་བཅྭ་བརྒྱད་རྩྭ་ཁུ་འབྱུགས། །ལན་ཚྭ་ཟོས་ནས་འཕྲུག་ཞྭ་གྱོན། །ཟྭ་ཐུག་རྭ་གཟར་དག་གིས་བཅུས། །ཤྭ་ཆུ་བསྭག་ལམ་འཛེམ་མེད་རྒོལ། །ཕུ་ཐུང་ཧྭ་གདོད་གོས་རྣམས་གྱོན། ༈ །ར་ལ་བཏགས་པ་བཅུའི་དཔེར། མཐུན་རྐྱེན་རྒྱགས་ཆུ་རྔམ་པོ་ཆེ། །རྗེ་ཡི་སྲོལ་རྙིང་བརྟེན་པ་ཡི། །མཚོ་ཆེན་རྡོལ་བ་རྣམས་ཀྱི་རྦ། །རྨངས་ན་རྩེ་མོའི་རྫོང་ཞེས་ནི། །རླུང་གིས་བསྐྱོད་འདྲ་ཐོབ་པར་འགྱུར། ༈ །ལ་ལ་བཏགས་པ་བཅུ་པོའི་དཔེར།། ལྐུགས་པ་འདི་ཡི་ལྒང་གྲོ་ལྔ། །ལྕུག་ཕྲན་ལྗོན་པའི་ལྡངས་ནས་རྙེད། །བལྟས་ན་ཟོས་པའི་ལྤགས་པ་ངེས། །ལྦོས་པའི་ལྷུམས་དག་བདེ་བར་འགྱུར། ༈ །ས་ལ་བཏགས་པ་བཅུ་གཉིས་ནི། །ཟས་སྙོམ་སྒྲིམས་པའི་སྔ་རོལ་ཏུ། །སྙན་བརྒྱུད་སྟེར་བའི་སྡོམ་བརྩོན་ཏེ། །སྣ་ཚོགས་སྤེལ་ཞིང་སྦྱར་བ་ཡིས། །མདོ་དང་སྨོན་ལམ་བཀའ་སྩལ་ཏེ། །སླད་ནས་ཟས་ཀྱི་བྱ་བ་བྱས། །
  ག་ད་བ་མ་འ་དང་ལྔ། །འཕུལ་ཡིག་ལྔ་ཡིས་འཕུལ་བ་ན། ༈ །ག་ཡིས་འཕུལ་བ་བཅུ་གཅིག་དཔེར། །གཏན་དུ་གདན་སར་གནས་པའི་ཚེ། །ལན་གྲངས་གཅིག་དང་གཉིས་མིན་པར། །གཙུག་ལག་གཞུང་རྣམས་བློ་ལ་བཟུངས། །གཡེལ་མེད་བདེ་གཤེགས་གསུང་རབ་བལྟས། ༈ །ད་ཡིས་འཕུལ་བ་དྲུག་གིས་དཔེར། དཀར་པོ་དགེ་བའི་དངོས་གྲུབ་ཏུ། །དཔལ་འབྱོར་དབང་ཕྱུག་མི་དམན་ཐོབ། ༈ ། བས་འཕུལ་བཅུ་ཡི་དཔེར་བརྗོད་ནི། བཀྲ་ཤིས་བགྲང་བས་བཅོམ་ལྡན་བཏུད། །བདུག་གིས་བཙུན་ཚུགས་ཚུལ་བཞིན་བཟུངས། །སྡིག་པ་བཤགས་ནས་དགེ་བ་བསགས། ༈ །མ་ཡིས་འཕུལ་བ་བཅུ་གཅིག་དཔེར། །མཁས་པ་མགོན་པོའི་མངོན་སུམ་དུ། །མཆི་ནས་མཇལ་བར་མཉེས་གྱུར་ཏེ། །མཐོ་བའི་མདུན་མ་གྲུབ་བམ་མནོ། །མཚན་མོའི་རྨི་ལྟས་མཛེས་པ་རྨིས། ༈ །འས་འཕུལ་བཅུ་ཡི་དཔེར་བརྗོད་ནི། འཁུན་ཅིང་འགུལ་བའི་ལུས་འཆང་སྟེ། །འཇའ་མོ་འཐད་པར་འདུག་ཅེས་ཏེ། །འཕྱོན་མ་འབོད་པར་འཚལ་ནས་འཛུད། ། 
  ག་ང་ད་ན་བ་མ་འ། །ར་ལ་ས་བཅུ་མཐའ་རྟེན་ཏེ། །ཕྱོགས་ཙམ་རིམ་བཞིན་དཔེར་བརྗོད་ན། ། བདག་ཀྱང་ཁྱེད་བཞིན་གྲུབ་བསམ་དགའ། །མྱུར་དུ་འཇལ་ཞུས་ལྟ་བུ་སྟེ། ༈ །ཀ་ནས་ཨ་ཡི་བར་དག་ལ༑ ༑ཕལ་ཆེར་འཇུག་སྟེ་སྐབས་ཀྱིས་ཤེས། །རྐྱང་པ་འཕུལ་བ་འ་མཐའ་དགོས། །བརྩེགས་དང་བུ་དྲུག་ཅན་ལ་སྤང༌། །དེ་ཕྱིར་འ་ནི་མཐའ་རྟེན་ཕྱེད། །འི་དང་འང་སོགས་ཚེག་བར་མིན། །སྟེང་འོག་དག་གི་ཡི་གེ་ལ། །གཉིས་ཀ་ཡིན་དང་གཉིས་ཀ་མིན། །སྟེང་ཡིག་ཡིན་ཡང་འོག་ཡིག་ནི། །མིན་ཞེས་བྱ་བའི་མུ་བཞི་སྟེ། །རིམ་པས་ཀ་ཁ་ས་ཧ་བཞིན། །འཕུལ་ཡིག་མཐའ་རྟེན་གཉིས་ཀ་མིན། །གཉིས་ཀ་ཡིན་དང་མཐའ་རྟེན་ནི། །ཡིན་ཡང་འཕུལ་ཡིག་མིན་པ་གསུམ། །ཀ་དང་ག་དང་ང་བཞིན་ནོ། །ཞེས་པ་ནི་གྲངས་ངེས་རྒྱས་པར་བསྟན་པའོ། །
  ད་ནི་ཡི་གེ་སྔ་མའི་ཤུགས་ཀྱིས་དེའི་རྗེས་འཇུག་ཏུ་ཚིག་འདི་དང་འདི་འཇུག་གོ་ཞེས་ཇི་ལྟར་ཐོབ་ཚུལ་རིམ་པ་བཞིན་བཤད་པ་ནི། ༈ ད་བ་ས་ཀྱི་ག་ང་གི །ན་མ་ར་ལ་གྱི་སྟེ་དཔེར། །ཁྱོད་ཀྱི་རྒྱབ་ཀྱི་ངོས་ཀྱི་ཆ། །བདག་གི་གདོང་གི་ངོས་ན་མཆིས། །མདུན་གྱི་རུམ་གྱི་སྐོར་གྱི་ནི། །མངལ་གྱི་སྒོ་དེ་བདག་ལ་སྟོན། །འ་དང་རྐྱང་པ་འདོགས་ཅན་གྱི། །རྗེས་སུ་འི་འཐོབ་ཚིགས་བཅད་ཀྱི། །ཡི་གེ་མ་ཚང་ཡི་ཐོབ་དཔེར། །རྩེ་དགའི་དགའ་བས་བདེ་བའི་མཆོག །དེ་སུས་མྱང་བ་དགའ་ཡི་དཔལ། །ས་ཡི་བདག་པོ་དེ་ཡི་གཞན། །
  ག་དང་བ་ཡི་རྗེས་སུ་ཏུ། །ང་ད་ན་མ་ར་ལ་དུ། །ས་སུ་འ་དང་འདོགས་ཅན་དང༌། །རྐྱང་པ་རུ་སྟེ་དཔེ་རིམ་བཞིན། །རྟག་ཏུ་རབ་ཏུ་འབྱུང་དུ་དེ། །སྣོད་དུ་རྒྱུན་དུ་ཞིམ་དུ་ཟོ། །མྱུར་དུ་མཇལ་དུ་འོང་དུས་སུ༑ ༑བཟའ་རུ་ཡོད་པའི་གནས་འདི་རུ། །ཁ་རུ་ཞིམ་རྒྱུའི་ཟས་འདི་བྱིན། །
  ད་དེ་ན་ར་ལ་ས་ཏེ། །བཏུད་དེ་བཟླན་ཏེ་བྱིན་པ་ཡིས། །བསྐྱད་དེ་འཐུལ་ཏེ་འཇིགས་ཏེ་བྱུང༌། །ག་ང་བ་མ་འ་རྣམས་དང༌། །འདོགས་ཅན་རྐྱང་མཐར་ས་སྟེ་སྟེ། །སྐྲག་སྟེ་གསང་སྟེ་གནས་པ་ཡིས། །ཐུབ་སྟེ་འཛུམ་སྟེ་དགའ་སྟེ་གདའ། །བདེ་སྟེ་ཤ་ཆང་ཟ་སྟེ་སྣང༌། །
  ག་ད་བ་སའི་རྗེས་སུའང་ཀྱང༌། །སྐབས་འགར་ནའི་རྗེས་སུའང་ཀྱང༌། །བདག་ཀྱང་འབད་ཀྱང་འབྲེལ་མེད་པའི། །བྱ་བ་ཐོབ་ཀྱང་དེས་ཀྱང་ཅི། །འོན་ཀྱང་འཕྲལ་གྱི་འཚོ་བ་འབྱུང༌། །ང་འ་ན་མ་ར་ལ་ཡང༌། །ཡང་ཡང་སྐྱེས་བུ་འགའ་ཡང་ནི། །བྱོན་ཡང་ནམ་ཡང་མ་ཕྲད་དེ། །སླར་ཡང་མཇལ་ཡང་སྤྱན་མ་དྲོངས། །འདོགས་ཅན་རྐྱང་མཐར་ཕལ་ཆེར་འང༌། །ཚིག་རྐང་མ་ཚང་ཡང་སྟེ་དཔེར། །ཅི་ཡང་ཡོད་པའི་ཕྱུག་པོ་ཡང༌། །དེ་འདྲ་བདག་ལ་འབྱུང་དུའང་རེ། །
  ག་ད་བ་ཅིང་ས་མཐར་ཤིང༌། །ཕྱུག་ཅིང་བླུན་པ་རྒུད་ཅིང་འགྲོ །སློབ་ཅིང་ནུས་པ་མཁས་ཤིང་ཕྱུག །ང་འ་ན་མ་ར་ལ་དང༌། །འདོགས་ཅན་རྐྱང་པ་རྣམས་ཞིང་དཔེར། །དྲང་ཞིང་བདེ་བ་རབ་དགའ་ཞིང༌། །སྙན་ཞིང་འགྱུར་བ་འཇམ་ཞིང་མཛེས། །དར་ཞིང་རྒྱས་པར་འཚལ་ཞིང་བདག །བདེ་ཞིང་སྐྱིད་ནས་ཟ་ཞིང་སྣང༌། །ག་ད་བ་ཅེས་ང་འ་དང༌། །ན་མ་ར་ལ་ས་དང་ནི། །འདོགས་ཅན་རྐྱང་པ་ཞེས་ཏེ་དཔེར། །རྟག་ཅེས་བྱ་བའི་བདག་ཡོད་ཅེས། །སྨྲ་བ་ཟབ་ཅེས་བྱུང་ཞེས་ཐོབ། །གདའ་ཞེས་འདི་ལྟ་ཡིན་ཞེས་པའམ། །འདི་ཙམ་ཞེས་པ་འགྱུར་ཞེས་པར། །འཁྲུལ་ཞེས་སྟོན་པས་ལེགས་གསུངས་ཞེས།། མི་མཁས་པ་ཞེས་སྨྲ་ཞེས་བཤད། །ཁ་ཅིག་ས་མཐར་ཤེས་ཞེས་ཟེར། །མི་འཐད་པར་མཐོང་ཁོ་བོས་འདོར། །ག་ད་བ་ཅིག་ས་མཐར་ཤིག །རྐྱང་པའི་རྗེས་སུའང་ཡིན་ཏེ་དཔེར། །ཤོག་ཅིག་སོད་ཅིག་རྒྱོབ་ཅིག་ཅེས། །གྱིས་ཤིག་ཅེས་ནི་ཁ་ཅིག་སྨྲ། །ང་འ་ན་མ་ར་ལ་དང༌། །འདོགས་ཅན་རྣམས་ཀྱི་མཐར་ཞིག་དཔེར། །ཅུང་ཞིག་སྡོད་ལ་འགའ་ཞིག་ལ། །ཕྲིན་ཞིག་ནམ་ཞིག་བསྐུར་ཞིག་ཅེས། །ངལ་ཞིག་གསོས་ལ་མདོ་ཞིག་སྨྲོས། །ན་ར་ལ་གསུམ་རྗེས་སུ་ནི། །སྒྲ་བསྒྱུར་སྔ་མས་ད་དྲག་བཞེད། །དེ་ཚེ་ཅིང་ཅེས་ཅིག་འཐོབ་ཀྱང༌། །ཕྱི་མ་རྣམས་ཀྱིས་ད་དྲག་དོར། །འོན་ཀྱང་ན་ར་ལ་གསུམ་གྱི། །རྗེས་སུ་ཞིང་ཞེས་ཞིག་ཡིན་ནའང༌། །ད་དྲག་ངེས་པར་ཐོབ་པ་དེར། །ད་དྲག་སྦྱོར་རམ་མི་སྦྱོར་ཡང༌། །ཅིང་ཅེས་ཅིག་ཅེས་ཞེས་ཏེ་དཔེར། །མཁས་པར་མཁྱེན་ཅིང་ཡོན་ཏན་གྱིས། །བརྒྱན་ཅེས་ཐོབ་ཀྱི་སྟོན་ཅིག་ཅེས། །ཟེར་ཅིང་མཐོང་ནས་མཚར་ཅེས་ཏེ། །བདག་ཀྱང་འདི་འདྲར་གྱུར་ཅིག་ཅེས། །སྨོན་ལམ་བཙལ་ཅིང་སློབ་པར་ནི། །འཚལ་ཅེས་ཟེར་གྱིས་མྱུར་རྩོལ་ཅིག །ག་ད་བ་མཐར་ཅེ་ན་དང༌། །ས་མཐར་ཤེ་ན་སྦྱར་ཏེ་དཔེར། །སུ་འདུག་ཅེ་ན་བླ་མ་བཞུགས། །ཅི་འཆད་ཅེ་ན་གདམས་པ་སྟེ། །གང་ཟབ་ཅེ་ན་སྤྲོས་བྲལ་ཆོས། །སུས་ཐོས་ཤེ་ན་བདག་གིས་ཐོས། །ང་འ་ན་མ་ར་ལ་དང༌། །འདོགས་ཅན་རྐྱང་པ་ཞེ་ནས་དཔེར།། གང་བྱུང་ཞེ་ན་ཧོར་འདྲ་སྟེ། །དུ་གདའ་ཞེ་ན་མང་པོ་འོ། །སུ་ཡིན་ཞེ་ན་དབེན་པ་སྟེ། །ཁྲིམས་ཀྱིས་དབེན་ནམ་ཞེ་ན་དབེན། །ཅི་སྐོར་ཞེ་ན་རྒྱལ་ཁམས་ཏེ། །གང་བཙལ་ཞེ་ན་ནོམ་པའོ། །ཅི་སྐྱེས་ཞེ་ན་བུ་སྐྱེས་ཏེ། །སུ་ལ་ཞེ་ན་སྨད་ཚོང་ལའོ། །
  ག་ད་བ་ས་ན་མ་ནི། །ཟག་པ་མེད་པའི་བྱ་བ་ནི། །ཐོབ་པ་ཉེས་པ་ལས་གྲོལ་ནས། །འགྲོ་ལ་ཕན་པའི་བསམ་པས་གནས། །ང་འ་ར་ལ་འདོགས་ཅན་དང༌། །རྐྱང་པའི་རྗེས་སུ་བ་ཕྱེད་ཝར། །འབོད་པ་རྣམས་ལ་ཝ་སྦྱར་ཞིང༌། །གཞན་ལ་པ་ཉིད་སྦྱར་ཏེ་དཔེར། །བཏུང་བ་དགའ་བ་མྱུར་བར་འཐུང༌། །མཇལ་བ་ཞི་བ་ཚ་བར་འདོད། །ལུང་པ་མདའ་པ་འབྱོར་པ་ཆེ། །ཡུལ་པ་ཕུ་པ་བྱ་བ་མང༌། །
དྲི་བའི་དགག་ཚིག་སྐབས་སུ་ནི། །མཐའ་རྟེན་རྣམས་ལ་མ་སྦྱར་ཞིང༌། །སྐབས་འགར་ར་ལ་ཏམ་དང་ནི། །འདོགས་ཅན་རྐྱང་པ་འམ་སྟེ་དཔེར། །འདུག་གམ་བྱུང་ངམ་ཡོད་དམ་དང༌། །ཡིན་ནམ་གྲུབ་བམ་སྒོམ་མམ་དང༌། །གདའ་འམ་འགྱུར་རམ་འཚལ་ལམ་དང༌། །ཤེས་སམ་ཟེར་ཏམ་གོའམ་དང༌། །ཁ་འམ་ཞེས་པ་ལྟ་བུའོ། །
རྫོགས་ཚིག་སྐབས་སུ་ན་ར་གཉིས། །མ་གཏོགས་མཐའ་རྟེན་བརྒྱད་པོ་ལ། །རང་ལ་ན་རོ་སྦྱར་ཏེ་དཔེར། །ཁྱོད་ནི་ཕྱུག་གོ་གཤིས་བཟང་ངོ༌། །གཏོང་ཡང་ཕོད་དོ་ཆོས་གྲུབ་བོ། །འཁོར་ཡང་འཛོམ་མོ་བཞུགས་གདའོ། །ཐུགས་ཀྱང་དལ་ལོ་ཞེས་ཐོས་སོ། །ན་ར་གཉིས་ལ་ན་རོ་དང༌། །ཏོ་ཞེས་རྣམ་གཉིས་སུ་འགྱུར་དཔེར། །བཞིན་ནོ་ཞེས་ནི་ངས་བསྟན་ཏོ། །ངོ་མཚར་རོ་ཞེས་གཞན་ཟེར་ཏོ། །རྐྱང་པ་འདོགས་ཅན་འོ་སྟེ་དཔེར། །ཤ་ནི་ཟ་འོ་སྐྱིད་དེའོ། །དེ་རྣམས་ཕལ་ཆེར་ཉིས་ཤད་དང༌། །ལེའུའི་མཚམས་སོགས་བཞི་ཤད་འཐོབ། །རྐྱང་ཤད་དང་ནི་ཚིག་ཤད་དག །ཐོབ་ཚུལ་སྐབས་དང་སྦྱར་ལ་དཔྱད། །ག་ཡི་རྗེས་སུ་ཆིག་ཤད་དང༌། །ཤད་གོང་ཕལ་ཆེར་ཕྱི་ཚེག་སྤང༌། །ཞེས་པ་ནི་ཚིག་ཕྲད་རྒྱས་པར་བཤད་པའོ། །
  ད་ནི་འཕུལ་ཡིག་དང་མཐའ་རྟེན་སྦྱར་དུ་རུང་བ་དང༌། མི་རུང་བ་རྣམ་པར་དབྱེ་བ་བསྟན་པའི་ཕྱིར་སྨྲས་པ། ཚོགས་པས་ཆོས་གསུམ་(ཚོམས་སུ)བྱོན་པ་ནི། །ཕལ་པའི་ཆང་གིས་བཟི་བ་ཡི། །ཕུན་ཚོགས་ཕྲིན་ལས་རིམ་གྲོ་པ། །སྐུ་ཁམས་ཁྲོས་དང་ཁྲོ་བ་དང༌། །ཕྲ་མ་ཁོན་འཛིན་ཅན་དང་ཕྲད། །ཕྲ་ལ་ཕྲག་པར་ཕྱུང་བ་ཡི། །ཕྲེང་བས་ཚོན་གྱི་ཁ་བསྒྱུར་བ། །ཕྲ་མོ་ཕལ་ཆེར་ཁྲོན་པར་ལྷུང༌། །ཐུར་དུ་བབས་ཏེ་ཕྱིན་པ་ཡིས། །ཕྲན་ཚེགས་ཙམ་ལས་མ་རྙེད་ཕམ། །སྐད་ཅིག་ཐང་ཅིག་ཡུད་ཙམ་ཅིག །ཤོག་ཅིག་སྡོད་ཅིག་ཁ་ཅིག་ཟེར། །ཞེས་སོགས་རྣམས་ལ་འཕུལ་ཡིག་སྤང༌། །ལྷ་བཙུན་བཟའ་བཏུང་མེད་པ་དང༌། །ཆེ་བཙུན་ན་བཟའ་ཧྲུལ་བ་དང༌། །ལྷ་རྗེ་ང་རྒྱལ་ཆེ་བ་དང༌། །བྱ་རྒོད་རྡོ་རྗེ་བཅོམ་པ་རྣམས། །མེ་ཏོག་རྒྱ་མཚོར་ལྷུང་བ་འདྲ། །ཞེས་སོགས་མཐའ་རྟེན་མེད་ཕྱིར་སྤང༌། །བདུད་རྩི་ཐུགས་རྗེ་བྱང་ཆུབ་སོགས། །མཐའ་རྟེན་མེད་ཀྱང་ནོར་བས་སྤང༌། །ལྷ་རྫས་རྒྱ་ཆེར་ཡོངས་འཐོར་ཏེ། །མྱང་འདས་ཐོབ་པའི་རྒྱུར་གྱུར་ནས།། ཕར་ཕྱིན་རྫོགས་ཏེ་ཉེར་ཞི་ཞིང༌། །དབྱེར་མེད་སོགས་ལ་མཐའ་རྟེན་ནི། །ལྷུག་པའི་ཚེ་ན་མི་འཐོབ་ཀྱང༌། །ཚིགས་བཅད་སྡེབ་སྦྱོར་དགོས་པའང་ཡོད། །ཏིང་ངེ་འཛིན་དང་འགྱུར་རོ་དང༌། །གཞོན་ནུས་ཆུང་ངུ་ཉུང་ངུ་སོགས། །ཕྱི་མའི་ཚིག་གིས་ཤུགས་དག་གིས། །ཅུང་ཟད་ཕན་པས་ངེས་པར་སྦྱོར། །ཞེས་པ་ནི་འཕུལ་ཡིག་དང་མཐའ་རྟེན་རྣམ་པར་ཕྱེ་ནས་བསྟན་པའོ། ། 
  ད་ནི་འདིར་དོན་འདྲ་བ་གཅིག་ཉིད་ལ་ཡང་ཚིག་བརྗོད་ཚུལ་མི་འདྲ་བ་དུ་མས་ནོར་བར་བྲི་བ་དང༌། འཁྲུལ་བར་ཀློག་པར་མང་མཐོང་ཞིང༌། དོན་མི་འདྲ་བ་དུ་མ་ཡང་ཚིག་མི་འདྲ་བ་གཅིག་ཉིད་ཀྱིས་འབྲི་ཞིང་ཀློག་པ་ཡང་མཐོང་བས། དེ་དག་བསལ་བའི་ཕྱིར་ཚིག་འདི་ནི་དོན་འདི་བརྗོད་པ་ལ་འཇུག་ལ། དོན་འདི་བརྗོད་པ་ལ་མི་འཇུག་གོ །ཞེས་ཁྱད་པར་རྣམ་པར་ཕྱེ་བས་བསྟན་པའི་ཕྱིར།
   དམིགས་ཀྱིས་བསལ་ཏེ་སྨྲས་པ། ར་རྐ་ད་དཀའ་ས་སྐ་རྣམས། །ཆུ་ལམ་མི་ནུས་ལྕེ་ཡི་ཡུལ། །བ་འོག་བཀའ་ནི་རྒྱལ་བའི་གསུང༌། །ར་རྒོ་ས་སྒོ་བ་བགོ་རྣམས། །རི་དྭགས་སྒོ་བསྲུངས་གོས་གྱོན་ཏེ། །བ་འོག་ས་བསྒོ་བཀའ་བསྒོའོ། །ལ་ལྐལ་ས་སྐལ་བ་སའི་བསྐལ། །མེད་དང་ཐོབ་དང་དུས་ཡིན་ནོ། །ར་རྒ་ས་སྒ་ད་དགའ་རྣམས། །ན་ཚོད་རྟ་སྒ་ཡིད་དགའ་སྟེ། །ལ་ལ་ལྒ་བཏགས་སྨན་གྱི་མིང༌། །ས་སྔ་ལ་ལྔ་ར་རྔ་རྣམས། །དུས་དང་གྲངས་དང་བརྡུང་བྱ་སྟེ། །མ་འོག་མངའ་ནི་ཞེ་སའོ། །ཉེ་དུའི་གཉེན་ནི་གས་འཕུལ་ཏེ། །རེག་བྱ་མཉེན་པ་མས་འཕུལ་ལོ། །བ་འོག་ས་བསྙེན་དྲུང་དུ་བཏུད། །ས་བདག་གཉན་ནི་གས་འཕུལ་ལོ། །རྣ་བར་སྙན་པ་ས་སྙན་ཡིན། །ཆོས་མཉན་མ་ཡིས་ཉ་འཕུལ་ཏེ། །བ་འོག་ར་བརྙན་གཟུགས་བརྙན་ནོ། །ག་གཏར་ཉིད་ནི་ཁྲག་འབྱིན་པ། །བ་འོག་ས་བསྟར་ཆས་གཟབ་བོ། །ཏར་ལ་བརྒྱུས་པ་ཏར་རྐྱང་ཡིན། །ག་གཏན་ས་སྟན་བ་སའི་བསྟན། །རྒྱུན་དུ་བཏིང་བྱ་གཞན་བསྟན་ཏེ། །བ་འོག་ར་བརྟན་མི་འགྱུར་བ། །ག་འོག་གདའ་དང་བ་འོག་བདའ། །ཞེ་ས་དང་ནི་ཟས་སྐོམ་ཞིམ། །བ་འོག་ར་བརྡ་ལག་བརྡ་ཡིན། །བ་བདུག་ག་གདུག་ས་སྡུག་རྣམས། །སྤོས་དང་སྦྲུལ་དང་མཛེས་ཉོན་མོངས། །ག་གཅིན་ས་ལ་པ་བཏགས་སྤྱིན། །མི་གཙང་བ་དང་འབྱར་བྱེད་དོ། །དས་འཕུལ་དཔྱད་དང་ས་བཏགས་སྤྱད། །ཤེས་པའི་ཡུལ་དང་ལོངས་སྤྱོད་དོ། །བས་འཕུལ་བཅད་པ་དུམ་བུར་རོ། །ར་རྦ་ས་སྦ་ལ་ལྦ་རྣམས། །ཆུ་དྲག་མི་མངོན་མགུལ་པའི་རྒྱན། །མིག་དང་དམིག་ར་རྨིག་པ་རྣམས། །དབང་པོ་བུ་ག་དུད་འགྲོའི་ལྷམ། །དས་འཕུལ་དགྲ་དང་ས་བཏགས་སྒྲ། །གནོད་པ་བྱེད་དང་རྣ་བའི་ཡུལ། །འབུབས་སྦྲ་ས་ལ་བ་བཏགས་སོ། །ཚལ་དང་འ་ཡིས་འཕུལ་བའི་འཚལ། །ནགས་ཚལ་དང་ནི་ཞེ་ས་སྟེ། །སྨན་གྱི་མཚལ་ནི་མ་ཡིས་འཕུལ། །ས་སྦས་མི་མངོན་གབ་པ་སྟེ། །ལ་ལྐུགས་ལྕེ་ཡིས་སྨྲ་མི་ཤེས། །ཆང་ནི་མྱོས་བྱེད་བཏུང་བྱ་སྟེ། །འཛིན་པའི་འཆང་ནི་འ་ཡིས་འཕུལ། །ཐུར་དུ་ཕྱུང་བ་ཕ་ཕྱུང་ཡིན། །ཡུ་མར་ཇ་ནི་ཇ་རྐྱང་སྟེ། །བ་བྱ་མཁའ་ལ་འཕུར་བའི་བྱ། །མ་མགོ་ཡན་ལག་དམ་པ་སྟེ། །འ་འགོ་ནད་དང་སྐྱོན་ལ་སོགས། །མ་མགུལ་མགྲིན་པའི་ཞེ་ས་སྟེ། །འ་འགུལ་གཡོ་བའི་བྱེ་བྲག་རྣམས། །ད་དྲིན་ཕན་པས་བསྐྱངས་པ་སྟེ། །བ་བྲིན་ཉོ་ཚོང་སྐྱེན་པའི་མིང༌། །ག་གྲགས་ཕྱོགས་བཅུར་ཁྱབ་པ་སྟེ། །ད་དྲགས་ཚར་གཅོད་ཐལ་བར་རོ། །དས་འཕུལ་དངུལ་ནི་རིན་ཆེན་ཏེ། །ར་རྔུལ་ལུས་ཀྱི་དྲོད་ལངས་ཆུ། །སྔོན་པོའི་སྔོན་ནི་ས་སྔོན་ཏེ། །མས་འཕུལ་མངོན་ནི་མིག་གིས་མཐོང༌། །ར་རྔོན་རི་དྭགས་གསོད་པ་འོ། ། ངེས་པ་སྒྲོ་འདོགས་ཆོད་པ་སྟེ། །ཉེས་པ་མ་ལེགས་པ་ཡི་མིང༌། །དབེན་པ་དགོན་པའམ་སྟོང་པ་ཉིད།། དབྱེན་ནི་མཐུན་པ་འབྱེད་པའོ། །ས་སྙེད་མང་པོའི་སྒྲ་ཡིན་ཏེ། །ར་རྙེད་གསར་དུ་རྙེད་པའོ། །བ་བློ་སེམས་དང་སེམས་བྱུང་སྟེ། །ག་གློ་ལུས་ཀྱི་བྱེ་བྲག་ཡིན། །ར་རྟོགས་དང་ནི་ག་གཏོགས་གཉིས། །གོ་དང་ཁོངས་སུ་གཏོགས་པའོ། །ལ་ལྟོགས་བཀྲེས་པའི་མིང་ཡིན་ནོ། །ག་གནོན་འོག་ཏུ་འཛུད་པ་སྟེ། ། ས་སྣོན་མང་དུ་བཏང་བའོ། །ར་རྣོ་མཚོན་རྩེ་ལྟ་བུ་སྟེ། །མ་མནོ་བསམ་པའི་གཞིག་མ་གཏོང༌། །ད་དཔྱི་ལུས་ཀྱི་བྱེ་བྲག་སྟེ། །ས་སྤྱི་ཐུན་མོང་བ་ལ་འཇུག །ག་གཉུག་རང་བཞིན་སྟོང་པ་ཉིད། །ས་སྙུག་ཤིང་གི་བྱེ་བྲག་གོ །ག་གསོད་སྲོག་ནི་གཅོད་པ་སྟེ། །བ་བསོད་ཞིང་གི་བསོད་ནམས་སོ། །གཉིད་དུ་མནལ་བ་མས་འཕུལ་ཏེ། །སྣམ་བུའི་སྣལ་མ་ས་བཏགས་སོ། །རྣལ་འབྱོར་པ་ནི་ར་རྣལ་ཡིན། །འོད་གསལ་བ་ནི་ག་གསལ་ཡིན། །སྐྱོན་བསལ་བ་ནི་བ་བསལ་ཏེ། །ག་གྲན་རན་པ་ལ་སོགས་ཏེ། །ད་དྲན་སྔར་བྱས་སེམས་ལ་ཤར། །བ་བྲན་ཞེས་པ་གཡོག་གི་མིང༌། །ནུས་པ་རྟུག་པ་ར་རྟུག་སྟེ། །ཕུབ་པའི་གདུགས་ནི་ག་གདུགས་སོ། །གཞན་ལ་རྡེག་པ་ར་རྡེགས་ཏེ། །ཁང་པའི་གདུང་ནི་ག་གདུང་ཡིན། །ལོག་འདྲེན་བདུད་ནི་བས་འཕུལ་ཏེ། །དབང་དུ་སྡུད་པ་ས་སྡུད་ཡིན། །བཟང་ངན་མཉམ་པ་མས་འཕུལ་ཏེ། །ཡིན་ནམ་སྙམ་པ་ས་སྙམ་ཡིན། །གནོད་པའི་གཙེ་བ་ག་གཙེ་སྟེ། །རྩེད་མོ་རྩེ་བ་ར་རྩེ་ཡིན། །བ་འོག་ར་བརྩེ་སྙིང་བརྩེའོ། །ས་སྟེར་གཞན་ལ་སྟེར་བའོ། །ག་གཏེར་མི་འཛད་པ་ཡི་མཛོད། །ས་སྨག་མུན་རུམ་འཐིབས་པ་སྟེ། །ད་དམག་གོ་ཆ་དམག་དཔུང་བཅས། །ད་དྲག་སྟོབས་དང་རྩལ་ཡིན་ཏེ། །ག་གྲག་རྣ་བའི་ཡུལ་གྱི་སྒྲ། །བ་བྲག་རི་རྡོའི་བྱེ་བྲག་ཡིན། །ས་སྟག་གཅན་གཟན་ཁྲ་བོ་སྟེ། །ར་རྟག་ནམ་ཡང་མི་འགྱུར་བ། ། བ་བཏགས་ཕྱེ་མར་འཐག་པ་སྟེ། །བ་འོག་ར་བརྟག་བརྟག་དཔྱད་དོ། །བྱ་བ་མངགས་པ་མས་འཕུལ་ཏེ།། སྐྲག་པའི་དངང་པ་དས་འཕུལ་ལོ། །སྔགས་བཟླས་པ་ལ་ང་བཏགས་སོ། །བ་བཤོལ་བྱ་བ་འཇོག་པ་སྟེ།། ག་གཤོལ་ཡུལ་ལུགས་ཐོང་པའི་གཤོལ། །དུས་ཀྱི་སྔ་ཕྱི་ག་གཟོད་དེ། །བཟོད་བསྲན་ཆེ་བ་བ་བཟོད་ཡིན། །རླན་གྱི་འདྲུལ་བ་ད་འདྲུལ་ཏེ། །ལམ་གྱི་འགྲུལ་པ་ག་འགྲུལ་ལོ། །ཐུར་དུ་ཟབ་པ་ག་གཏིང་སྟེ།། རྗེས་མའམ་རྐང་རྟིང་ར་རྟིང་ཡིན། །བ་བརྟིང་གདན་མ་ལ་སོགས་ཏེ། །བ་བཏོང་བཞག་པ་ལ་སོགས་ཏེ༑ ༑ག་གཏོང་སྦྱིན་པ་གཏོང་བ་ཡིན། །ས་སྟོང་མེད་པའི་སྟོང་པའོ། །དུམ་བུར་གསིལ་བ་གས་འཕུལ་ཏེ༑ ༑གྲང་བའི་བསིལ་བ་བས་འཕུལ་ལོ། །ཞེ་སའི་མཛད་ནི་མས་འཕུལ་ཏེ། །ཟད་པའི་འཛད་ནི་འས་འཕུལ་ལོ། །ས་སྣང་མངོན་སུམ་སྣང་བ་སྟེ། །ག་གནང་གཞན་ལ་སྟེར་བའོ། །ར་རྣམ་རྣམ་པའི་གྲངས་ཡིན་ཏེ། །དྲི་མ་མནམ་པ་མས་འཕུལ་ཡིན། །ག་གནམ་ནམ་མཁའ་སྔོན་པོ་སྟེ། །ས་སྣམ་ཞེས་བྱ་གོས་ཀྱི་རྒྱུ། །ས་སྙིང་ནང་གི་དོན་སྙིང་སྟེ། །ར་རྙིང་རྒས་ནས་ཟད་པའོ། །ག་གླ་ལས་ཀྱི་རྔན་པ་སྟེ། །བ་བླ་བླ་མེད་བླ་མའོ། །ས་སླ་ཆུ་མང་ཚེགས་མེད་དེ། །བ་འོག་ར་བརླ་ལུས་ཀྱི་ཆ། །ར་རྣམས་བ་འོག་ས་བསྣམས་ནི༑ ༑གྲངས་དང་ཕྱག་ན་བསྣམས་པའོ། །ས་བཏགས་སྟེའུ་ར་བཏགས་རྟེའུ། །གཅོད་པའི་གྲི་དང་རྟ་ཡི་བུ༑ ༑ག་གྲ་ད་དྲ་བ་བྲ་མ། །སྙེ་རྩེ་ཡ་རབས་ཚེར་མ་ཅན། །ག་གྲལ་ད་དྲལ་བ་བྲལ་རྣམས། །སྒྲིག་པ་རལ་པ་གྱེས་པའོ། །ག་གྲྭ་ད་དྲ་བ་བྲ་རྣམས། །ཚོགས་པ་གོས་བཟོ་སེམས་སྟོར་རོ། །ག་གྲེད་ད་དྲེད་བ་བྲེད་རྣམས། །འགྱེལ་བ་དུད་འགྲོ་བྱེར་པའོ། །ག་གྲོད་ད་དྲོད་བ་བྲོད་རྣམས། །ཟས་སྣོད་ཚ་བ་བློ་བྲོད་དོ། །ག་གྲི་ད་དྲི་བ་བྲི་རྣམས། །མཚོན་དང་སྣའི་ཡུལ་ཟད་པའོ། །ག་གྲངས་ད་དྲངས་རིམ་བཞིན་དུ། །གཅིག་གཉིས་གསུམ་དང་ཟས་སྦྱིན་པའོ། །ག་གྲོགས་ད་དྲོགས་རིམ་བཞིན་དུ། །ལམ་མཐུན་སྐྲགས་ནས་བྲོས་པའོ། །ར་རྩལ་ས་སྩལ་བ་སའི་བསྩལ། །སྟོབས་དང་བཀའ་སྩལ་བསྩལ་དུ་གསོལ། །ར་རྒྱུ་ས་སྒྱུ་རྐྱེན་ཟླ་དང༌། །སྐྱེས་བུ་གཡོ་སྒྱུ་ཆ་ཅན་ཉིད། །ར་རྒྱུ་མ་དང་ས་སྒྱུ་མ། །ནང་གྲོལ་(ཁྲོལ་)དང་ནི་མི་བདེན་དཔེར། ། ས་སྐྱེན་ར་རྐྱེན་མྱུར་བ་དང༌། །རྒྱུ་ཟླ་མྱ་ངན་བྱུང་ལའང་འཇུག །ས་སྐུ་ལུས་ཀྱི་ཞེ་ས་སྟེ། །ར་རྐུ་མ་བྱིན་ལེན་གྱི་མིང༌། །ད་དཀུ་ལུས་ཀྱི་བྱེ་བྲག་ཡིན། །ས་སྐར་སྐར་མ་ད་དཀར་མདོག།།བ་བཀར་ལོགས་སུ་བཀར་བའོ། །ས་སྨན་འཚོ་བྱེད་ད་དམན་ངན། །ག་གསུང་ཞེ་ས་བ་བསུང་དྲི། །ག་གྲོ་འབྲུ་ཡིན་ད་དྲོ་དྲོད། །བ་བྲོ་རོལ་མོ་རོ་བྲོ་བ། །ག་གྲང་རེག་བྱ་ད་དྲང་སྲོངས། །བ་བྲང་ལུས་ཀྱི་མདུན་ཕྱོགས་ཡིན། །ར་རྩང་གནོད་བྱེད་ག་གཙང་ཆུ། །ག་གཞོན་ན་ཚོད་བ་བཞོན་རྟ། །ར་རླུང་གཡོ་བ་ཀ་ཀླུང་ཆུ། །ཀ་ཀློག་གསུང་སྒྲོགས་ག་གློག་འགྱུ། །ག་གླ་རི་དྭགས་ས་སླ་མྱུར། །བ་བྲིས་ཡི་གེ་ད་དྲིས་གཏམ། །ས་སྐྲགས་འཇིགས་པ་བ་བཀྲག་འོད། །ད་དཔའ་བརྟུལ་ཕོད་ས་སྤ་མཛེས། །ཚིག་ཕྲད་པ་རྣམས་རྐྱང་པ་ཡིན། ། བ་བཙོན་ཁྲིམས་མུན་བཅུག་པ་སྟེ། །བ་འོག་ར་བརྩོན་དགེ་ལ་སྤྲོ། །ཚོན་རྩི་ལ་ནི་འཕུལ་མེད་དེ། །གྲི་མཚོན་རྟགས་མཚོན་མས་འཕུལ་ལོ། །མཆོད་པའི་རྟེན་ནི་ར་རྟེན་ཡིན། །བ་འོག་ས་བསྟེན་བླ་མའོ། ། རིགས་འདྲ་སྦྱོར་བ་ག་འགྲེ་སྟེ། །གནོད་བྱེད་འདྲེ་ནི་ད་འདྲེ་ཡིན། །ཟླ་བོའི་གྲོགས་ནི་ག་གྲོགས་ཏེ། ། ཁུར་བའི་དྲོགས་ནི་ད་དྲོགས་ཡིན། །ནད་ཀྱི་རྣག་ནི་ན་རྣག་སྟེ། །ཁ་དོག་གནག་པ་ག་གནག་ཡིན། ། ཟས་ཀྱི་རྣངས་པ་ར་རྣངས་ཏེ། །དུས་ཀྱི་གནངས་ནི་ག་གནངས་ཡིན། །ལུས་ཀྱི་རྔོ་ནི་ར་རྔོ་ཡིན། །ཁ་དོག་སྔོ་བ་ས་སྔོ་ཡིན། །བ་འོག་ས་བསྔོ་དགེ་བའོ། །ས་རྡོའི་རྡོ་ནི་ར་རྡོ་ཡིན། །བ་བདོ་དར་ལ་བབ་པ་ཡིན། །ད་དཀོར་དཀོན་མཆོག་རྫས་ཡིན་ཏེ། །བ་འོག་ས་བསྐོར་འཁོར་གྱིས་ཡོད། །ནོར་འཇལ་འ་ཡིས་ཇ་འཕུལ་ཏེ། །རྟེན་མཇལ་མ་ཡིས་ཇ་འཕུལ་ལོ། །ཆུ་ལ་རྒལ་བ་ར་རྒལ་ཏེ། །ཟས་ཀྱི་སྐལ་བ་ས་སྐལ་ལོ༑ ༑ངོ་མཚར་རྨད་བྱུང་ར་རྨད་དེ། །སྟོད་སྨད་སྨད་ནི་ས་སྨད་དོ། །ཀ་ཀླུ་གནོད་པའི་ས་བདག་སྟེ། །ག་གླུ་སྙན་པའི་དབྱངས་བརྗོད་དོ། །བ་བླུ་རིན་གྱིས་ཉོ་བ་སྟེ། །ས་སླུ་གཞན་གྱིས་སླུས་པའོ། །པྲ་ཕབ་པ་ལ་ར་བཏགས་ཏེ། །བས་འཕུལ་གཞན་ཡང་དེ་ལ་སོགས། །བརྟགས་ན་ནོར་བ་མི་སྲིད་པས། །འཁྲུལ་པར་འབྱུང་བ་མི་སྲིད་ཀྱང༌། །འདྲའོ་སྙམ་ནས་ནོར་བར་བྲིས། །ཀློག་མཁན་རྣམས་ཀྱིས་ནོར་བར་ཀློག ། རྟོག་དཔྱོད་མཁན་པོས་ལོག་པར་གོ །དེ་ནས་དོན་རྣམས་འཆུགས་པ་སྲིད། །དེ་ཕྱིར་འཁྲུལ་པ་བསལ་བྱའི་ཕྱིར། །ཉེར་མཁོའི་བསྟན་བཅོས་འདི་ཉིད་ཀྱིས། །དབྱེ་བ་སོ་སོར་བཤད་པ་འདི། །མ་འདྲེས་སོ་སོར་ཤེས་པར་བྱ། །དེ་ནི་འདིར་དམིགས་བསལ་གྱི་སྒོ་ནས་འདྲ་འོ་སྙམ་པ་རྣམས་མི་འདྲ་བར་སོ་སོར་དབྱེ་བའོ། །འདི་ནི་སྔོན་གྱི་སྒྲ་བསྒྱུར་རྣམས། །སྦྱོར་ཚུལ་མཐུན་པའི་བརྡ་ལ་ནི། །ཅུང་ཟད་ཕལ་ཆེར་མ་མཐུན་ནའང༌། །ཕལ་ཆེར་གསར་བཅད་དབང་དུ་བྱས། །འདི་ནི་མཁས་རྨོངས་འབྱེད་པ་སྟེ། །དོན་འདི་ཁོང་དུ་ཆུད་པའི་མིས། །མང་པོ་འདུས་པའི་དཀྱིལ་དག་ཏུ། །མཁས་པའི་གདན་ལ་འདུག་པར་དབང༌། །དེ་སླད་བློ་གྲོས་གསལ་རྣམས་ཀྱི། །དྲི་མེད་གཞུང་ལུགས་འདི་ཉིད་ལ། །རྣམ་དཔྱོད་བློ་གྲོས་གོམས་པ་ཡིས། །ཚིག་གིས་སྡེབ་སྦྱོར་ལེགས་པར་བྱས།། །།དག་ཡིག་ཉེར་མཁོ་བསྡུས་པ་ཞེས་བྱ་བ། ཤཱཀྱའི་དགེ་སློང་བློ་ལྡན་ཤེས་རབ་ཀྱིས་ཕྱོགས་གཅིག་ཏུ་སྡེབས་པའོ།། སརྦ་མངྒ་ལཾ།།
རྩོམ་པ་པོའི་ལོ་རྒྱུས་མདོར་བསྡུས།
༄༅། །བོད་ཀྱི་ལོ་རྒྱུས་ཐོག་སྐད་གྲགས་ཡོད་པའི་རྔོག་ལོ་ཙཱ་བ་བློ་ལྡན་ཤེས་རབ་ནི། རབ་བྱུང་དང་པོའི་ས་ཕག་ཕྱི་ལོ་༡༠༥༩ ལོར་འཁྲུངས་ཤིང༌། རབ་བྱུང་གཉིས་པའི་ས་གླང་ཕྱི་ལོ་༡༡༠༩ ལོར་སྐུ་གཤེགས། རྔོག་ནི་རུས་ཀྱི་མིང་ཡིན། རྔོག་ལོ་ཙཱ་བ་ལེགས་པའི་ཤེས་རབ་ཀྱི་གཅུང་པོ་ཆེ་ཆུང་བཞིའི་ནང་ནས་གསུམ་པ་ཆོས་སྐྱབས་ཀྱི་སྲས་ཡིན། ཆུང་དུས་སྐུ་ངལ་ཤིན་ཏུ་ཆེ་བས་དགུང་ལོ་བཅུ་བདུན་སྐབས་ཁུ་བོ་རྔོག་ལེགས་པའི་ཤེས་རབ་ཀྱི་དྲུང་དུ་བྲོས་ནས་ལོ་གཅིག་ཙམ་བཞུགས། དེའི་ཕྱི་ལོ་ཁུ་བོས་བཀའ་སློབ་དང་མཐུན་རྐྱེན་གནང་སྟེ་རྒྱ་གར་དུ་སློབ་གཉེར་ལ་བརྫངས་པ་ལྟར་མངའ་རིས་བརྒྱུད་ནས་རྒྱ་གར་དུ་བྱོན། ལམ་གྲོགས་སུ་རྒྱ་གར་དུ་ཆོས་སློབ་པར་ཕེབས་པའི་ལོ་ཙཱ་བ་བཙན་ཁ་བོ་ཆེ། ཁྱུང་པོ་ཆོས་བརྩོན། རྭ་ལོ་ཙཱ་བ། གཉན་ལོ་ཙཱ་བ་རྣམས་མཉམ་དུ་བྱུང༌། རྒྱ་གར་ཡུལ་དབུས་དང་ཁ་ཆེ་བཅས་སུ་ལོ་བཅུ་བདུན་རིང་མདོ་དང༌། སྔགས། སྒྲ་རིག་པ། ཚད་མ་རིག་པ་སོགས་ལ་དཀའ་སྤྱད་འབད་བརྩོན་བློ་ཡུལ་དུ་མི་ཤོང་བ་གནང་ནས་སྦྱངས་པ་མཐར་ཕྱིན་ཏེ་ཕྱི་ལོ་༡༠༩༢ ལོར་བོད་དུ་ཕྱིར་ཕེབས། ཚད་མ་རིག་པ་དང་ཕར་ཕྱིན་སོགས་གཞུང་རིགས་མི་འདྲ་བ་སྟོང་ཕྲག་ཁ་ཤས་རྒྱ་གར་སྐད་ནས་བོད་སྐད་དུ་བསྒྱུར་བར་མཛད་པས། བོད་ཀྱི་ལོ་ཙཱ་བའི་ནང་ནས་གཞུང་བསྒྱུར་མང་ཤོས་དང་མཁས་ཤོས་ཡིན། འོན་ཀྱང་ང་རྒྱལ་དང་ཁེངས་སེམས་མི་གནང་བར་སྔོན་བྱོན་བོད་ཀྱི་ལོ་ཙཱ་བ་མཁས་པ་ཉི་ཟླ་ལྟ་བུའི་དྲུང་ནས་རང་ཉིད་རྒྱུ་སྐར་ཆུང་ཆུང་ཞིག་གི་གྲས་སུ་ཚུད་པ་ཙམ་ཡིན་ཞེས་གསུངས། ཆོས་གསུངས་པ་ལ་ཤིན་ཏུ་མཁས་པས་ཆོས་ཐེངས་རེ་གསུང་དུས་ཉན་མཁན་ཁྲི་ཕྲག་དང་ཉུང་མཐར་སྟོང་ཕྲག་མི་ཉུང་བ་འདུས། ཟུར་ཁྲིད་ཀྱི་འཆད་ཉན་བྱེད་ཐུབ་པའི་སློབ་མ་རྐྱང་པ་ཡང་ཆིག་སྟོང་བརྒྱད་བརྒྱ་ཙམ་ཡོད་ཟེར། དགུང་ལོ་ང་གཉིས་བཞེས་པ། རབ་བྱུང་གཉིས་པའི་ས་མོ་གླང་སྟེ། ཕྱི་ལོ་༡༡༠༩ ལོར་སྐུ་གཤེགས། འདི་ལས་ལོ་རྒྱུས་ཅུང་ཟད་རྒྱས་པ་ཉི་ཐང་སྤྲུལ་སྐུ་ངག་དབང་གཞོན་ནུས་མཛད་པའི་གསང་ཕུའི་དཀར་ཆག་ཏུ་གསལ།
༄༅། །ཡི་གེ་བཀླག་ཐབས་བྱིས་པ་བདེ་བླག་ཏུ་འཇུག་པ་ཞེས་བྱ་བ་བཞུགས་སོ།།
སློབ་དཔོན་བསོད་ནམས་རྩེ་མོ།(༡༡༤༢-༡༡༨༢)
དང་པོ། ཡི་གེའི་བྱེ་བྲག་དང་དབྱེ་བསྡུ་བསྟན་པ།
༄༅། །ཨོཾ་སྭ་སྟི་སི་དྡྷཾ། འགྲོ་བའི་གཉེན་གཅིག་ཐམས་ཅད་མཁྱེན་པ་དང༌། །འཇམ་དཔལ་དབྱངས་ལ་ཕྱག་འཚལ་གསོལ་བཏབ་སྟེ། །ཡི་གེའི་བཀླག་ཐབས་ཅུང་ཟད་བརྗོད་པར་བྱ། །ཚངས་པ་ཡིས་ཀྱང་རྟག་ཏུ་སྐྱོང་གྱུར་ཅིག། །ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ། དབྱངས་ཡིག་བཅུ་དྲུག་གོ །ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། གསལ་བྱེད་སུམ་ཅུ་རྩ་བཞིའོ། །ཀ་ཁ་ག་ང། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། ཙ་ཚ་ཛ་ཝ༑ ཞ་ཟ་འ་ཡ། ར་ལ་ཤ་ས། ཧ་ཨ། ཕ་མ་སུམ་ཅུ་ཐམ་པའོ། ། ༄།    ི  ུ  ེ   ོ  སྲོག་རྐྱེན་ཡན་ལག་གི་ཡི་གེ་བདུན་ནོ། །གང་གིས་ཡི་གེའི་བྱེ་བྲག་དང། །དབྱེ་བསྡུ་འབྱུང་གནས་མི་ཤེས་པར། །སྒྲ་ཀློག་བརྗོད་པ་མཁས་མ་ཡིན། །དོན་ཀྱང་རྣམ་པར་འཁྲུལ་བར་འགྱུར། །དེ་བས་དེ་དག་ལ་བརྩེ་བའི། །བརྗོད་པའི་དོན་མཁས་བྱ་བའི་ཕྱིར། །ཡི་གེའི་བྱེ་བྲག་དབྱེ་བསྡུ་དང༌། །སྒྲ་ཡིག་འབྱིན་ཐབས་འདིར་བཤད་བྱ། །རྒྱ་སྐད་དབྱངས་དང་གསལ་བྱེད་ཀྱི། །ཡི་གེ་ལྔ་བཅུ་ཐམ་པར་འདུས། །བོད་ཀྱི་ཡི་གེ་སུམ་ཅུ་བདུན། །སྒྲ་ཡིས་ཕ་མ་སུམ་ཅུར་འདུས། །སྲོག་རྐྱེན་ཡན་ལག་ཡི་གེ་བདུན། །དེ་དག་ཨཱ་ཡི་ཁོངས་སུ་འདུ། །ཨ་ཉིད་མ་ཡི་ཡི་གེར་བརྗོད། །ལྷག་མ་རྣམས་ནི་ཕ་ཡིན་ནོ། །ཕ་ནི་ལུས་ཞེས་བརྗོད་པ་སྟེ། །མ་ནི་ཡན་ལག་ཏུ་ཡང་འགྱུར། །དེ་བས་ཡི་གེ་མ་ལུས་པ། །ཕ་མ་གཉིས་ལས་འབྱུང་བར་བརྗོད། །དེ་ལ་ཐོག་མར་ཨ་བཤད་དེ། །མ་དང་ཕྱི་མོ་ཡིན་ཕྱིར་དང། །རྒྱ་ལས་ཐོག་མར་འབྱུང་ཕྱིར་དང། །བརྗོད་པའི་རྒྱུ་ཞེས་གསུངས་པའི་ཕྱིར། །དེ་ལ་ཚེག་གཉིས་སྲོག་གི་ཨ། །རང་ཉིད་བརྗོད་པར་མི་ནུས་ཏེ། །ཐིག་ལེ་ཆེན་པོ་ཡི་གེ་མེད། །ཡི་གེ་ཀུན་ལ་འཇུག་པའི་ཕྱིར། །ཐིག་ལེ་སྟོང་པ་ཡི་གེ་བརྒྱ། །དེ་ཉིད་བོད་ཀྱིས་གསལ་བར་བྱ། །དང་ཀྱོག་ཤད་ཀྱང་དེ་འདྲ་སྟེ། །གླང་སྣའི་ཨ་དང་རྣམ་བཅད་ཨའོ། །ཨ་ནི་རང་ཉིད་བརྗོད་རུང་སྟེ། །སེང་གེ་ལྟ་བུའི་ཨ་ཞེས་བྱ། །ཨི་ཨུ་ཨེ་ཨོ་ཡན་ལག་ཕྱིར། །ཡན་ལག་གི་ནི་ཨ་ཞེས་བྱ། །སེང་གེ་འདྲ་དང་བརྒྱ་བྱིན་མིག །གླང་སྣ་འོད་མ་བསྒྲེང་དང་འདྲ། །ཐང་གུག་དཔེ་ལྔས་བསྟན་པས་ན། ། སྟོང་ཆེན་ཡི་གེ་ལྔ་ཞེས་གསུངས། །ད་ནི་ཕ་ཡིས་ཡི་གེ་བཤད། །རྐྱང་པ་བཏགས་དང་འཕུལ་བ་དང། ། འཕུལ་ཞིང་བཏགས་པ་གང་ཡིན་པ། །དེ་དག་ལུས་ཀྱི་ཡི་གེའོ། །དེ་ལྟར་ཕ་མའི་ཡི་གེ་ལ། །གུག་སྐྱེད་བཅས་དང་མཐའ་རྟེན་བཅས། །དེ་ལས་བྱུང་བའི་ཡི་གེ་སྟེ། །དེ་ལས་སྐྱེས་པས་བུ་ཞེས་བྱ། །དེ་ལ་ཕ་མ་སུམ་ཅུ་ཉིད། །རྐྱང་པའི་ཡི་གེ་ཞེས་བྱའོ། །རྒྱ་གར་སྐད་ལ་ཡི་གེ་ཀུན། །གདགས་ཤིང་བརྗོད་དུ་རུང་བ་ཡིན། །བོད་ལའང་དེ་བཞིན་ཕལ་ཆེར་དུ། །གདགས་ཤིང་བརྗོད་དུ་རུང་མོད་ཀྱང་། །ཕལ་ཆེར་བོད་ཀྱི་སྒྲ་སྐད་ལ། །མི་དགོས་དེ་ཕྱིར་གང་དགོས་བཤད། །ཀ་ལ་ཡ་ར་ལ་གསུམ་གདགས། །ཁ་ལ་ཡ་ར་གཉིས་གདགས་ཤིང། །ག་ལ་ཡ་ར་ལ་གསུམ་མོ། །ཏ་དང་ད་ལ་ར་གདགས་ཤིང༌། །པ་ཕ་གཉིས་ལ་ཡ་རའོ། །བ་ལ་ཡ་ར་ལ་གསུམ་སྟེ། །མ་ལ་ཡ་ར་ཟ་ལ་ལ། །ར་ལ་ཀ་ག་ང་ཇ་ཉ། །ཏ་ད་ན་བ་མ་ཙ་ཛ། །ལ་དང་དེ་ལྟར་བཅུ་བཞི་གདགས། །ལ་ལ་ཀ་ག་ང་ཅ་ཇ། །ཏ་ད་པ་བ་ཧ་བཅུ་གདགས། །ས་ལ་ཀ་ག་ང་ཉ་ཏ། །ད་ན་པ་བ་མ་ཙ་ར། །ལ་སྟེ་དེ་ལྟར་བཅུ་གསུམ་གདགས། །ཧ་ལ་ར་ནི་གདགས་པའོ། །ཝ་ནི་ཀུན་ལ་གདགས་རུང་ཡང། །སྐབས་ཀྱི་བཅོ་ལྔ་དག་ལ་འཇུག །ཝ་བཏགས་གུག་སྐྱེད་མི་འཇུག་པས། །དེས་ན་ཝ་ནི་ཡན་ལག་ཡིན། །བོད་ལ་ཝ་ནི་འར་བསྡུས་པས། །དེས་ན་མ་ནིང་བརྗོད་ཀྱང་རུང། །དེ་དག་གདགས་ཡིག་ཉིས་བརྩེགས་ཏེ། །གསུམ་བཏགས་པ་ཡང་བརྗོད་པར་བྱ། །རྐ་རྒ་རྨ་ལ་ཡ་ཡིན་ཏེ། །སྐ་སྒ་སྤ་སྦ་སྨ་ལྔ་ལ། །ཡ་ར་གཉིས་གཉིས་གདགས་པར་བྱ། །སྒྲ་ཞེས་སྐབས་འགའ་དག་ཏུ་འབྱུང༌། །དེ་ལྟར་ཉིས་བརྩེགས་ལྔ་བཅུ་བརྒྱད། །སུམ་བརྩེགས་ཡི་གེ་བཅུ་བཞིའོ། །མདོར་ན་ཕ་མ་སུམ་ཅུ་ལ། །ཆ་ཐ་ཚ་ཞ་འ་ཤ་ཨ། །ཡི་གེ་བདུན་ལ་བརྩེགས་པ་མེད། །དེ་ལྟར་བརྩེགས་པ་བདུན་ཅུ་གཉིས། །ཝ་ཡི་དོན་ནི་སྔར་བཤད་པས། །དེ་ནི་བརྩེགས་པར་ཡང་མི་བགྲང། །
ད་ནི་འཕུལ་བ་བརྗོད་པར་བྱ། །ཡི་གེའི་ཕ་མ་སུམ་ཅུ་ལ། །ག་ད་བ་མ་འ་ཞེས་བྱ། །འཕུལ་བར་བྱེད་པའི་ཡི་གེ་ལྔ། །འ་ཧ་ཨ་གསུམ་འཕུལ་བ་མེད། །ཝ་ནི་ཡོད་དང་མེད་པའང་ཡིན། །ར་ལ་གཉིས་ནི་ཕྱེད་འཕུལ་ཏེ། །རྐྱང་པ་མི་འཕུལ་བརྩེགས་པ་འཕུལ། །དེ་ལ་ཡི་གེ་གས་འཕུལ་བ། །ཅ་ཉ་ཏ་ད་ན་ཙ་ཞ། །ཟ་ཡ་ཤ་ས་བཅུ་གཅིག་གོ །ཀ་ག་ང་པ་བ་མ་དྲུག །ད་ཡིས་འཕུལ་བར་བྱེད་པ་ཡིན། །ཀ་ག་ཅ་ཏ་ད་ཙ་ཞ །ཟ་ཤ་ས་སྟེ་དེ་ལྟར་བཅུ། །ཡི་གེ་བ་ཡིས་འཕུལ་བ་ཡིན། །ཀ་ག་ང་ཆ་ཇ་ཉ་ཐ། །ད་ན་ཚ་ཛ་བཅུ་གཅིག་ནི། །མ་ཡིས་འཕུལ་བར་བྱེད་པ་ཡིན། །ག་ཁ་ཆ་ང་ཐ་ད་ཕ། །བ་ཚ་ཛ་སྟེ་བཅུ་པོ་ནི། །འ་ཡིས་འཕུལ་བར་བྱེད་པ་ཡིན། །རྐྱང་པ་འཕུལ་བ་འ་ཡི་མཐའ། །དགོས་ཀྱི་གུག་སྐྱེད་ཅན་ལ་མིན། །དེ་ལྟར་རྐྱང་པ་འཕུལ་བ་ཡི། །ཡི་གེ་བཞི་བཅུ་ཞེ་བརྒྱད་ཡོད། །  
ད་ནི་བརྩེགས་པའི་འཕུལ་བ་བརྗོད། །གས་འཕུལ་བ་ལ་བརྩེགས་པ་མེད། །དས་འཕུལ་ཀྱ་ཀྲ་གྱ་གྲ་དང༌། །པྲ་པྱ་བྲ་བྱ་མྲ་མྱ་བཅུ། །བ་ཡིས་འཕུལ་བའི་ཡི་གེ་ལ། །ཀྱ་ཀྲ་ཀླ་གྱ་ཟླ་གླ་གྲ། །རྐ་རྒ་རྔ་རྗ་རྙ་རྟ་རྡ།། རྣ་རྩ་རྫ་རླ་ལྟ་ལྡ་སྐ། །སྒ་སྔ་སྙ་སྟ་སྡ་སྣ་སྩ། །སྲ་སླ་དེ་ལྟར་སུམ་ཅུ་དང། །རྐྱ་རྒྱ་སྐྱ་སྐྲ་སྒྱ་སྒྲ་དྲུག། །སུམ་བརྩེགས་བས་འཕུལ་སུམ་ཅུ་དྲུག །མས་འཕུལ་ཁྱ་ཁྲ་གྱ་གྲ་བཞི། །འགྲོན་ཞེས་བྱ་བ་སྲིད་པ་ཙམ། །འས་འཕུལ་བ་ལ་ཁྱ་ཁྲ་གྱ། །གྲ་དྲ་ཕྲ་ཕྱ་བྱ་བྲ་དགུ །དེ་ལྟར་བརྩེགས་འཕུལ་དྲུག་ཅུ་སྟེ།  །འཕུལ་བའི་ཡི་གེ་བརྒྱ་རྩ་བརྒྱད།  །བགླ་མདྲ་གཉིས་ནི་དགོས་ཆུང་བས། །བརྒྱ་རྩ་དྲུག་ཡིན་མདོར་བསྡུ་ན། །ལུས་ཀྱི་ཡི་གེ་ཉིས་བརྒྱ་དང༌། །བརྒྱད་ཀྱིས་ལྷག་པར་རབ་ཏུ་ལྡན། །དེ་ལ་ཡན་ལག་བཞི་ལྡན་པས། །ཆིག་སྟོང་དང་ནི་བཞི་བཅུར་འགྱུར། །ག་ང་ད་ན་བ་ལ་ར། །ལ་ས་ཞེས་བྱའི་ཡི་གེ་དགུ །མཐའ་རྟེན་ཀུན་ལ་རབ་འཇུག་པས། །དགུ་སྟོང་སུམ་བརྒྱ་དྲུག་ཅུར་འགྱུར། །ས་ནི་ག་ང་བ་མ་སྟེ། །བཞི་ལ་མཐའ་རྟེན་གཉིས་པར་འཇུག།།དེ་ལ་ལྔ་སྟོང་ཉིས་བརྒྱ་ཡོད། །ན་ར་ལ་གསུམ་པོ་ལ་ཡང། །ད་དྲག་དེ་བཞིན་གསུམ་པར་འཇུག །དེ་ལ་སུམ་སྟོང་བརྒྱ་ཉི་ཤུ། །དེ་དག་བསྣན་པས་ཆིག་ཁྲི་དང། །བདུན་སྟོང་དྲུག་བརྒྱ་བརྒྱད་ཅུར་འགྱུར། །དེ་ལ་མཐའ་རྟེན་མེད་པ་དང། །ཝ་བཏགས་བཅོ་ལྔ་ཨ་ཡིག་བདུན། །བགླ་བདྲོན་ཞེས་བྱ་བ་ལ་གསུམ། །སྐབས་ཀྱིས་འཇུག་པས་དེ་དག་བསྣན། །དེ་དག་བརྗོད་དུ་རུང་ཚད་ཀྱི། །ཡི་གེའི་གྲངས་ནི་མདོར་བསྡུ་ན། །ཁྲི་ཕྲག་གཅིག་དང་སྟོང་ཕྲག་བརྒྱད། །བདུན་བརྒྱ་བཞི་བཅུ་ཞེ་ལྔ་ལྡན། །དེ་དག་ཐམས་ཅད་བོད་སྐད་ལ། །མི་དགོས་གང་དང་གང་དགོས་པ། །རང་གི་བློ་ཡིས་དཔྱད་ཅིང་སྦྱར། །ཁོ་བོས་འདི་ལྟར་རྣམ་བསམས་ནས། །བོད་ཀྱི་སྐད་ལ་གང་དགོས་པ། །སྟོང་ཕྲག་བརྒྱད་ཀྱིས་འདུས་པར་བསམ། །སྔོན་གྱི་བྱང་ཆུབ་སེམས་དཔའ་ཡིས། །བོད་སྐད་ཡི་གེར་བསྡུས་པ་ལས། །ཡི་གེའི་བྱེ་བྲག་དབྱེ་བ་དང། །གྲངས་ཀྱི་དབྱེ་བསྡུ་དེ་ལྟར་བཤད།། །།
གཉིས་པ། ཡི་གེའི་འབྱུང་གནས་དང། འབྱིན་ཐབས། བཀླག་ཐབས་བསྟན་པ།                 
གང་གི་འབྱུང་གནས་མི་ཤེས་པས། །ལོག་པར་སྨྲ་བ་དུ་མ་མཐོང༌། །དེ་ཕྱིར་དག་པ་བརྗོད་ཤེས་ཕྱིར། །ཡི་གེའི་འབྱུང་གནས་བརྗོད་ཐབས་བཤད། །ཁོག་པ་མགྲིན་པ་རྐན་དང་ལྕེ། །སྣ་དང་སྤྱི་བོ་སོ་དང་མཆུ། །སོ་སོ་འམ་ནི་འདུས་པ་ལས། །སྒྲ་རྣམས་ཐམས་ཅད་འབྱུང་བར་བཤད། །ཁོག་པ་མགྲིན་པ་ཐུན་མོང་གནས། །ལྷག་མ་སོ་སོར་ངེས་པ་སྟེ། །བོད་སྐད་གནས་རྣམས་ཐམས་ཅད་ལས། །འབྱུང་བའི་སྒྲ་ཡང་ཡོད་པ་ཡིན། །འ་ཧ་ཨ་ཡི་ཡི་གེ་གསུམ། །ཁོག་པ་མགྲིན་པའི་གནས་ནས་འབྱུང། །ཀ་ཁ་ག་ངའི་ཡི་གེ་བཞི། །རྐན་ཕུག་ལྕེ་རྩེའི་ཆ་ལས་འབྱུང། །ཡ་ཞ་ཅ་ཆ་ཇ་ཉ་ཤ།།བདུན་པོ་ལྕེ་དཀྱིལ་རྐན་དབུས་ལས། །ཏ་ཐ་ད་ན་ར་ལ་དྲུག །ལྕེ་རྩེ་རྐན་མཐའི་རྙིལ་ལས་འབྱུང། །ཙ་ཚ་ཛ་ཟ་ས་ལྔ་པོ། །ལྕེ་རྩེ་སོ་ལས་འབྱུང་བའོ། །པ་ཕ་བ་མ་ཝ་དང་ལྔ། །མཆུ་ལས་རབ་ཏུ་འབྱུང་བ་ཡིན། །ང་ཉ་ན་མའི་ཡི་གེ་བཞི། །རང་རང་གནས་དང་སྣ་ལས་འབྱུང། །ལྷག་མ་གནས་རིམ་ཇི་བཞིན་དུ། །ཅུང་ཟད་ཙམ་གྱིས་དྲག་ཅེས་བརྗོད། །ཨི་ནི་རྐན་ཕུག་ལྕེ་རྩེའི་ཟུར། །ཨུ་ནི་མཆུ་སྨད་ཨེ་རྐན་ཕུག །ཨོ་ནི་མཆུ་སྟོད་སོ་ལས་འབྱུང།། ཡན་ལག་རྣམས་ཀྱང་དེ་ལྟར་འབྱུང། །དྲག་ལ་སྤྱི་བོའི་ཆ་ཅུང་ཟད། །ཡོད་ཅེས་སྔོན་གྱི་མཁས་རྣམས་སྨྲ༑ ༑དེ་ལྟར་ཡི་གེའི་གནས་ཤེས་ནས། །རང་རང་གནས་ནས་ཕྱུང་སྟེ་བརྗོད། །ཡི་གེའི་མདོ་ཞེས་བྱ་བ་ལས། །འདི་དང་འབྱུང་གནས་མི་འདྲ་ཡོད། །དེ་ནོར་འདི་བདེན་གང་ཡིན་པ། །རང་གི་ཁ་ལྕེ་ཡིད་ལ་དྲིས། །དེ་བཞིན་བོད་ཀྱི་ཡི་གེ་ཡི། །བཀླག་ཐབས་ནོར་བ་དུ་མ་བྱས། །ཀ་ཁ་ཕ་མ་ཀུན་གྱིས་ཤེས།། གང་ཡིན་རང་གི་བློ་ཡིས་དཔྱོད། །དེ་ལྟར་འབྱུང་གནས་ཤེས་བྱས་ནས། །ད་ནི་སྒྲ་ཡི་འབྱིན་ཐབས་བརྗོད། །དེ་ཡང་ཡི་གེའི་གོ་རིམ་བཞིན། །བསླབས་ན་དག་པར་འགྱུར་བ་ཡིན། །དང་པོར་ཀ་ཁ་སུམ་ཅུ་བསླབ། །འབྱུང་གནས་བློ་ལ་ཞེན་པར་བྱ། །དེ་ནས་དེ་ལ་གུག་སྐྱེད་ནི། །བཏགས་ཏེ་ཨི་ལ་གུ་གུ་བརྗོད། །ཨུ་ལ་ཞབས་ཀྱུ་ཨེ་འགྲེང་བུ། །ཨོ་ལ་ན་རོ་བརྗོད་ཅིང་སྦྱར། །དེ་བཞིན་འབྱུང་གནས་ཤེས་པ་ཡིས། །ཁ་ལྕེའི་འགྲོ་ཚུལ་ཡིད་ལ་འཆགས། །དེ་ནས་བརྩེགས་པའི་ཡི་གེ་བསླབ། །བཏགས་པའི་བརྡར་ནི་སྟེ་ཞེས་བྱ། །གང་དང་གང་ལ་གང་བཏགས་པ། །གོ་རིམ་བཞིན་དུ་གནས་ནས་འབྱུང། །དེ་ལ་ར་མགོ་ལྕེ་རྩེ་འདར། །ལ་མགོ་ལྕེ་ཀློད་རྒྱ་ཡང་བསྐྱེད། །ས་མགོ་སོ་ཡི་བར་ནས་འབྱུང། །ལྷག་མ་རྣམས་ཀྱང་དེ་བཞིན་ཤེས། །གལ་ཏེ་མི་ཕྱིན་གྱུར་པ་ནི། །ཡི་གེ་ཕྲལ་ཞིང་བརྗོད་པར་བྱ། །དཔེར་ན་གྲ་ལ་ག་ར་འམ། །སྒྲ་ལ་སྒ་ར་ཇི་བཞིན་དུ། །དེ་ནས་འཕུལ་བ་བསླབ་པར་བྱ། །འས་འཕུལ་ཐོག་མར་རྐན་ནས་འབྱུང། །དས་འཕུལ་ལྕེ་རྩེ་ཀློད་པ་ལས། །བ་མས་འཕུལ་ལ་ཐོག་མར་ནི། །མཆུ་བཙུམས་པ་ལ་ཁྱད་པར་སྣ། །འས་འཕུལ་གྲེ་བའི་ཕུག་ནས་དབྱུང། །འཕུལ་ཤིང་(ཞིང)བརྩེགས་པའི་ཡི་གེ་ཡང། །གོ་རིམ་བཞིན་དབྱུང་མ་ཕྱིན་ན། །འདི་ཡང་ཕྲལ་ཞིང་བཀླག་པ་སྟེ། །མཁྲ་ལ་མཁའ་ར་ཇི་བཞིན་ནོ། །སྦྱོར་དང་ཕྲལ་ཞིང་ནན་ཏན་བསྐྱེད། །དེ་ཡི་ཕྱི་ནས་ཤིན་ཏུ་སླ། །དེ་ནས་དེ་དག་རྣམས་ལ་ཡང། །གུག་སྐྱེད་བཞི་པོ་སྦྱར་ཞིང་བཀླག།།བརྩེགས་སམ་འཕུལ་ལམ་འཕུལ་ཞིང་བརྩེགས། །ཚེག་བར་གཅིག་ན་ཡི་གེའི་གྲངས། །དུ་ཡོད་དེ་དག་ཐམས་ཅད་ཀྱིས། །གུག་སྐྱེད་མཉམ་པོར་ཐོབ་པ་ཡིན། །དཔེར་ན་སྒྲུ་ལ་སྒུ་རུ་འམ། །སྦྲེ་ལ་སྦེ་རེ་ཇི་བཞིན་ནོ། །དེ་ལྟར་མ་ཤེས་ཐམས་ཅད་ལ། །གུག་སྐྱེད་བཅས་པ་ཕྲལ་ཞིང་སྦྱར། །དེ་དག་ལྕེ་ཡི་ཟུར་ཕྱིན་ནས། །དེ་ནས་དེ་ལ་མཐའ་རྟེན་བསླབ། །མཐའ་རྟེན་གྱིས་ནི་ཡི་གེ་ལ།། བཞག་ཅེས་བྱ་བ་བརྗོད་པར་བྱ། །ཡང་ན་ལུས་དང་མཐའ་རྟེན་གྱིས། །བར་དུ་ལ་ཞེས་བྱ་བ་གཞུག།། སྦྱོར་ཞིང་ཀློག་པའི་དུས་ན་ནི། །མཐའ་རྟེན་ཟུར་ཕྱིན་རབ་ཏུ་བསླབས། །དེ་བས་སྦྱོར་བའི་དུས་ཀྱི་ཚེ༑ ༑ལུས་ཀྱི་ཡི་གེ་ཟུར་མི་ཕྱིན། །དེ་ཕྱིར་དེ་ལ་ཕན་བྱའི་ཕྱིར། །ནོར་བ་དེ་ཡི་འཕྲད་བཤད་བྱ། །དེ་ལ་རང་གི་ཡུལ་གྱི་སྐད། །མ་དག་པ་ཡི་ནོར་བ་མཐོང། །དབུས་པས་ར་ཡི་མགོ་ཅན་དང། །རྐྱང་པར་འདྲ་ཞིང་ཡ་སྟ་དང། །ར་སྟ་ཡང་ནི་ནོར་བ་ཡོད། །གཙང་པས་མས་འཕུལ་འས་འཕུལ་དུ། །ནོར་ཅིང་ར་ཡི་མགོ་ཅན་དང། །གས་འཕུལ་དས་འཕུལ་ནོར་བ་ཡོད། །རྐན་ཕུག་དང་ནི་ལྕེ་རྩེ་ཡི། །ཡི་གེ་སྦྱར་བ་བཀླག་པར་དཀའ། །དེ་བས་ཡུལ་རྣམས་ཕལ་ཆེར་དུ། །དེ་ནི་ནོར་བ་དག་ཏུ་བརྗོད། །མདོར་ན་སྒྲ་ཡི་འབྱུང་གནས་ལས། །འགལ་འདུའི་ཡི་གེ་བཀླག་པར་དཀའ། །གནས་གཅིག་ནས་ནི་འབྱུང་མོད་ཀྱང། །དྲག་ཞན་འགལ་བར་ནོར་བ་ཡོད། །དབུས་གཙང་གཉིས་ཀའི་ཡུལ་མཐིལ་གྱི། །ཐ་མལ་པ་ཡི་སྐད་རྣམས་ལ། །མཐའ་རྟེན་རྫོགས་པ་རབ་ཏུ་ཉུང། །དེ་བས་བསྡུ་ཚེ་མཐའ་རྟེན་གཟབ། །ད་ནི་རབ་ཏུ་བཤད་པར་བྱ། །བོད་ཀྱི་སྐད་ལ་མི་དགོས་ཀྱང། །ནོར་བའི་འཕྲད་ཉིད་བསྟན་པའི་ཕྱིར། །འདོགས་འབྲེལ་མེད་པ་འགའ་ཡང་བརྗོད། །ཀེ་ཀྱེ་ཁེ་ཁྱེ་གེ་གྱེ་དང། །ངེ་ཉེ་ཀི་ཀྱི་ཁི་ཁྱི་དང། །གི་གྱི་ངི་ཉི་དགེ་དགྱེ་ནོར། །གུག་འགྲེང་ཡ་དང་གནས་གཅིག་ཕྱིར། །ཀྲ་ཏྲ་ཁྲ་ཐྲ་གྲ་དྲ་དྲུག །ཀྲི་ཏྲི་ཁྲི་ཐྲི་དྲི་ལ་སོགས།། གུག་སྐྱེད་བཞི་ཀ་སྦྱར་བ་ཡང། །དེ་དག་ཕན་ཚུན་ནོར་བར་འགྱུར། །དེ་བཞིན་བསྐྲ་བསྟྲ་བསྲ་སྤྲ་དང། །བསྒྲ་བསྦྲ་བསྟྲ་བཟྲ་བཀྲ་བཏྲ་བགྱ། །འགྲ་འདྲ་འགྱ་མགྱ་འབྲ་དགྲ་དྷྲ། །འཁྲ་འཐྲ་འཕྱ་མཁྱ་འཕྲ་མཐྲ་དང། །སྐྲ་སྟྲ་སྲ་སྒྲ་བཟྲ་པྲ། །དེ་ལྟར་དེ་དག་ཐམས་ཅད་ལ། །གུག་སྐྱེད་བཞི་དང་མཐའ་རྟེན་དགུ།། སྦྱར་བ་བཀླག་པ་རབ་ཏུ་དཀའ། །པྱ་དབྱ་སྦྱ་བཤའ་བཅའ་དང་ནི། །གུག་སྐྱེད་མཐའ་རྟེན་བཅས་པ་དཀའ། །ཀྐ་སྐ་རྐ་དཀའ་གྒ་སྒ་རྒ་དགའ། །ངྔ་སྔ་རྔ་དངའ་དཉའ་གཉའ་སྙ་རྙ། །ཏྟ་སྟ་རྟ་གཏའ་རྡ་སྡ་གདའ། །ནྣ་སྣ་རྣ་གནའ་མྨ་སྨ་རྨ་དམའ། །ཙྩ་རྩ་གཙའ་བཙའ་ཀྱ་དཀྱ་རྐྱ། །མཉའ་དམྱ་རྨྱ་བརྙ། བསྙ་སྨྱ་རྨྱ། རྒྱ་དགྱ། བཀྱ་བརྐྱ་བསྐྱ་བསྒྱ་བགྱ་བཀའ་བརྐ་བསྐ། །མངའ་བརྔ་སྔ་རྣམས་ནོར་བར་འགྱུར།། གཙང་པས་དས་འཕུལ་ར་མགོ་རྣམས་སུ་ནོར། །དབུས་པས་འཕུལ་དང་ར་ས་རྐྱང་པ་ནི། །ནོར་གྱུར་གུག་སྐྱེད་མཐའ་རྟེན་བཅས་དང་འདྲ། །དེ་བས་གུག་སྐྱེད་མཐའ་རྟེན་བཅས་པ་བསླབས། །ཀླ་གླ་རླ་སླ་ལླ་བླ་བརླ། །འདི་ལ་གུག་སྐྱེད་མཐའ་རྟེན་བསླབ། །མི་ཉི་མྱི་མྱ་ཉ་ནྱ་དྲུག །སླ་སྟེ་ནོར་མེད་དེ་བས་བསླབ། །མཁའ་འཁའ་མགའ་འགའ་མངའ་དངའ་འདིར། །མདའ་འདའ་ལ་སོགས་འས་འཕུལ་དང།། མས་འཕུལ་བ་ནི་ནོར་མི་བྱ། །འཕྱ་འཆའ་འབྱ་འཇ་སྨྲ་དམྲ་སོགས། །འདི་དག་ཀུན་ལའང་གུག་སྐྱེད་དང། །མཐའ་རྟེན་སྦྱར་ཞིང་ལེགས་པར་བསླབ། །དེ་བཞིན་ཡི་གེ་བཀླག་དཀའ་བ། །རང་རང་བློ་གྲོས་དག་གིས་སྦྱར། །དེ་ལྟར་སྦྱོར་ཀློག་སློབ་པའི་ཚེ། །ནན་ཏན་བསྐྱེད་ན་ཕྱི་ནས་སླ། །སྦྱོར་ཀློག་ལྷག་ཆད་མེད་གྱུར་ན། །ཚིག་གི་བར་དུ་རྐྱང་སྡུད་བྱ། །དེ་ཚེ་སྒྲ་ལ་རབ་ཏུ་འབད། །ཤིན་ཏུ་དལ་བ་ཡིད་ལ་བཞག །ཚིག་སྡུད་འོག་མར་འདྲེས་འགོས་ཏེ། །དཔེར་ན་དགྲ་བཅོམ་སྒྲ་བཅོམ་བཞིན། །དེ་ལྟར་བཀླག་ན་འབྱོངས་པའི་ཚེ། །དེ་ལ་ངེས་པ་མང་དུ་སྐྱེ། །ཚིག་སྡུད་ནོར་བ་མེད་གྱུར་ཅིང། །ཤིན་ཏུ་མྱུར་བར་གྱུར་བའི་ཚེ། །མིང་གི་མཚམས་སུ་བསྡུ་བར་བྱ། །ཕྲད་ཀྱི་ཚིག་རྣམས་རྐྱང་པར་བཀླག །དེ་ལྟར་རབ་ཏུ་ཤེས་གྱུར་ནས། །ཕྲད་ཚིག་སྔ་མའི་ཁོངས་སུ་བསྡུ། །དེ་ལྟར་གཉིས་སྡུད་གསུམ་སྡུད་ཚེ། །མཐའ་རྟེན་ཚིག་རྣམས་རྫོགས་པར་བརྗོད། །གལ་ཏེ་མཐའ་རྟེན་མ་གཟབ་ན། །དེ་ཡི་ཟུར་རྣམས་ཆག་པར་འགྱུར།། དེ་བས་མཐའ་རྟེན་དཀའ་བ་ཡི། །ཚིག་རྣམས་ཀྱང་ནི་སྦྱར་བར་བྱ། །སངས་རྒྱས་བཅོམ་ལྡན་འདས་ཞེས་དང། །དེ་བཞིན་གཤེགས་པ་དགྲ་བཅོམ་དང༌། །ཡང་དག་རྫོགས་པའི་སངས་རྒྱས་དང༌། །སློབ་དཔོན་བྱང་ཆུབ་སེམས་དཔའ་སོགས། །བརྗོད་པ་རབ་ཏུ་དཀའ་བ་ཡིན། །མིང་མཐར་ཝ་སྒྲ་དབྱུང་དཀའ་སྟེ། །ར་ལ་ང་མཐར་དེ་ནོར་ཞིང། །གཞན་དག་ལ་ནི་ར་ནོར་འགྱུར། །ང་པ་ག་ད་ལ་སོགས་པའི། །གོང་འོག་ཚིག་འཕྲོ་འགལ་འདུ་དང། །བྱིན་ནོ་འགྱུར་རོ་བྱེད་དོ་དང། །འགལ་ལོ་བསམ་མོ་ལ་སོགས་པ། །བསྟབས་པའི་ཟུར་ཡང་འབྱུང་དཀའ་བས། །དེ་ཕྱིར་ལྕེ་ལ་གང་མི་བདེ། །དབྱུང་བར་དཀའ་བའི་ཚིག་རྣམས་ཀྱི། །ཟུར་རྣམས་རབ་ཏུ་དབྱུང་བར་བྱ། །དེ་ལྟར་གཉིས་གསུམ་སྡུད་པ་ལས། ། སྒྲ་ཟུར་ཕྱིན་པ་མ་ནོར་ཚེ། །སྐད་དང་རྗེས་སུ་མཐུན་པ་ཡི། །ཀློག་གི་སྐད་ལ་བསྐྱོན་ཏེ་བཀླག །ཚིགས་བཅད་རྣམས་ལ་བཅད་ཅིང་བཀླག །ལྷུག་པ་རྣམས་ལ་བསྲིང་བར་བྱ། །དེ་ཚེ་ཤིན་ཏུ་མགྱོགས་གྱུར་བས། །ཤིན་ཏུ་ཐེག་པ་གལ་ཡང་ཆེ། །ཀློག་སྐད་སློབ་ལ་ཐོག་མའི་ཚེ། །བཀླག་པ་སླ་ལ་བསླབ་པར་བྱ། ། དེ་ནས་དལ་བར་བྱ་བ་དང། །དབུགས་ཐག་སྲིང་བ་ཉིད་ལ་བསླབ། །ཟུར་ཕྱིན་མ་ནོར་ལྷག་ཆད་མེད།། སྒྲ་སྐད་མཉམ་ལ་ཐོགས་རྡུགས་མེད། །དལ་ཞིང་མགྲིན་པ་རབ་ཏུ་སྙན། །ཀློག་མཐར་ཕྱིན་པའི་ཚད་ཡིན་ནོ། །ངག་གིས་དེ་ལྟར་མ་ཤེས་ན། །ཡིད་ཀྱིས་ཤེས་པས་ཅི་ཞིག་ཕན། །ཐོས་པས་འགྲངས་ལ་མི་ཕན་ཞིང། །དེ་ཕྱིར་དང་པོ་ལེགས་པར་བསླབ། །མ་དག་པ་ཅིག་སྔར་ཤེས་ནས། །སྦྱོར་བ་འམ་ནི་རྐྱང་ཀློག་ཏུ། །བཤིག་ནས་བསླབས་ན་མཁས་པར་འགྱུར།། །།
གསུམ་པ། རྒྱ་གར་གི་སྐད་དང་སྔགས་ཀྱི་བཀླག་ཐབས་བསྟན་པ།
དེ་ནས་སྔགས་དང་རྒྱ་སྐད་ཀྱི། །ཡི་གེའི་བཀླག་ཐབས་བརྗོད་པར་བྱ། །འདིར་བརྗོད་རྣམས་ལ་ངག་བྱང་ན། །ཡི་གེ་ཀུན་ལ་ཐོགས་མེད་འགྱུར། །གང་གི་བཀླག་ཐབས་མི་ཤེས་པ། །རིག་སྔགས་ལོག་པར་བཟླས་གྱུར་ན། །དད་མེད་རྣམས་ལ་དོན་མེད་འགྱུར། །དད་པ་ཡོད་ཀྱང་དངོས་གྲུབ་རིང། དེ་ལ་བཀླག་ཐབས་མདོར་བསྡུ་ན། །ཨཱ་ལི་ཀཱ་ལི་གུག་སྐྱེད་བཅས། །དེ་རྣམས་སློབ་དཔོན་ངག་བཞིན་དུ། །ཁ་མིག་འདྲིས་པར་ཡུན་རིང་བསླབ། །བཀླག་ཐབས་རིམ་བཞིན་མི་སློབ་པར། །སྔགས་འབྲུ་རྣམས་ལ་འདི་ཅི་ཞེས། །ཟེར་བའི་རྒྱུ་མེད་འབྲས་འདོད་པའི། །རྨོངས་རྣམས་ཡུན་རིང་དོན་མེད་འགྱུར། །དེས་ན་བོད་ཀྱི་ཡི་གེ་ཡི། །
སྒྲ་འབྱིན་ཐབས་གཞན་སྔར་བཤད་རྣམས། །ཤེས་ན་རྒྱ་སྐད་ཡི་གེ་ཡང། །ཕལ་ཆེར་མཐུན་པས་དག་པར་འགྱུར། ། ད་ནི་རྒྱས་པར་བཤད་པར་བྱ། །ཐོག་མར་དབྱངས་ཡིག་བཅུ་དྲུག་ལ། །ཨ་ནི་དྲང་པོ་ཨི་བཀུག་པ། །ཨུ་ནི་སྨད་དང་ཞེས་བྱ་སྟེ། །དེ་དག་རིང་ཐུང་གཉིས་གཉིས་ཡོད། །རྀ་རཱྀ་ལྀ་ལཱྀ་ཞེས་བྱ་ཡི། །མ་ནིང་གི་ནི་ཡི་གེ་བཞི། །བསྒྲིམ་དང་ཀློད་པའི་ང་རོ་སྟེ། །དེ་དག་རིང་ཐུང་གཉིས་གཉིས་ཡོད། །ཨེ་ནི་བསྒྲེང་པའི་ང་རོ་སྟེ། །ཨཻ་ནི་བསྒྲེང་ཞིང་བཀུག་པ་ཡིན། །ཨོ་ནི་བསྟོད་པ་ཞེས་བྱ་སྟེ། །ཨཽ་ནི་བསྟོད་དེ་སྨད་པ་ཡིན། །ཨོཾ་ནི་སྣ་ལྡན་ཞེས་བྱ་སྟེ། །ཨཿནི་རྣམ་པར་བཅད་པའོ། །ང་རོ་དྲང་པོ་ལས་བྱུང་བ། །ཀ་ནས་བརྩམས་ཏེ་ཀྵཿ་ཡི་མཐར། །གསལ་བྱེད་ཡི་གེ་སུམ་ཅུ་བཞི། །ཀ་ཙ་ཊ་ཏ་པ་སྟེ་ལྔ། །ཡི་གེ་ལྔ་ལྔ་ལྡན་པ་ཡིན། །ཡ་སྟེ་མཐར་གནས་ཡི་གེ་སྟེ། །ཤ་སྟེ་དྲོ་བའི་སྡེ་ཞེས་བརྗོད། །ཀྵ་ནི་མཐར་ཟད་ཅེས་བྱའོ། །དེ་ལ་ཡ་ནི་ཀ་ཙའི་མཐའ། །ར་ནི་ཊ་མཐའ་ལ་ཏའི་མཐར། །ཝ་ནི་ས་སྡེའི་མཐར་གནས་ཏེ། །དེ་ལྟར་དེ་དག་སྔ་མ་དང། །འབྱུང་གནས་མཐུན་ཕྱིར་མཐར་གནས་ཡིན། །དབུགས་དྲོའི་ཕྱིར་ན་དྲོ་སྡེའོ། །ཀ་སོགས་གསལ་བྱེད་ཐམས་ཅད་ལ། །མ་ནིང་བཞི་པོ་མ་གཏོགས་པའི། །དབྱངས་ཀྱི་ཡི་གེ་བཅུ་གཉིས་སོ། །གུག་སྐྱེད་དུ་ནི་རབ་ཏུ་སྦྱར། །དེ་ལྟར་ཡི་གེ་མདོར་བསྡུ་ན། །བཞི་བརྒྱ་ལྔ་བཅུ་ང་བརྒྱད་ཡོད། །ཡི་གེ་དེ་རུ་མ་འདུས་པ། །སྒྲ་ཡིས་བསྟན་བཅོས་ལས་བྱུང་བ། །ྈྐ་ཞེས་བྱ་བ་ལྕེ་རྩ་ཅན། །ྉྤ་ཞེས་བྱ་བ་མཆུ་ཅན་ནོ། །ཡི་གེ་དེ་རྣམས་ཟུར་ཕྱིན་ན། །རྒྱ་སྐད་ཐམས་ཅད་ཤེས་པར་འགྱུར། །ད་ནི་སྒྲ་ཡིས་འབྱིན་ཐབས་བརྗོད། །སྐད་ནི་རྒྱ་སྐད་ཡིན་མོད་ཀྱང། །བོད་ཀྱི་སྐད་དང་རྗེས་མཐུན་པར། །བརྗོད་པར་སླ་བ་རབ་ཏུ་བྲི། །རིགས་ནི་སྤྱོད་པས་སྟོན་པར་བྱེད། །ཁ་ཟས་ལུས་ཀྱི་སྟོན་པར་བྱེད། །བརྩེ་བ་ཏབ་ཏབ་བྱེད་པས་སྟོན། །ཡུལ་ནི་སྐད་ཀྱིས་སྟོན་པར་བྱེད། །དེ་སྐད་ཟེར་བའི་ཚིག་བདེན་པས། །སྐད་གདངས་ཡུལ་གྱི་སྐད་ཀྱིས་འབྱུང། །གལ་ཏེ་སྐད་གདངས་བཅོས་པ་ན། །རྣར་མི་སྙན་ཅིང་བརྗོད་ནོར་འགྱུར། །རྒྱ་སྐད་ཕལ་ཆེར་ལྕེ་རྩེ་ལས། །འབྱུང་ཞིང་བརྗོད་པ་རབ་ཏུ་མྱུར། །སྐད་གདངས་མགྲིན་པ་ཕྲ་ཞིང་སྙན། །བོད་སྐད་ཕལ་ཆེར་ལྕེ་དབུས་ལས། །འབྱུང་ཞིང་བརྗོད་པ་དལ་བ་ཡིན། །མགྲིན་པ་སྦོམ་འགྱུར་ཁ་ཆེ་དང། །ཨུ་རྻན་ཡུལ་ཡང་དེ་དང་འདྲ། །འོན་ཀྱང་དེ་གཉིས་རྒྱ་སྐད་ཀྱི། །ལུགས་སུ་དེ་དག་ལེགས་པར་སྨྲ། །བོད་ལ་ཁྱད་པར་སྐད་ཐུང་ཞིང། །རིང་ཐུང་ཁྱད་པར་འགའ་ཡང་མེད། །དེ་ཕྱིར་བོད་ཀྱི་རྒྱ་གར་སྐད། །ལེགས་ལོབས་ཁ་ཆེའི་སྐད་འདྲ་འབྱུང། །དེ་བས་སྐད་གདངས་མ་བཅོས་པར། །རིང་ཐུང་ཁྱད་བརྗོད་བསླབ་ལ་འབད། །དེ་ལ་འ་མེད་ཐུང་བ་མད། །ཐུང་དང་དྲག་པོར་ནོར་མི་བྱ།། དབྱངས་ཀྱི་ཡི་གེ་རྣམ་དྲུག་ལ། །འ་བཏགས་རྣམས་ནི་རིང་བར་ཀློག །རྀ་རཱྀ་ལྀ་ལཱྀ་མ་ནིང་བཞི། །ཨི་རི་ཨི་ལི་ལྟ་བུར་བརྗོད། །དེ་ཡང་འ་བཏགས་རིང་བར་བསླབ། །ཁ་ཆེ་ཨི་ཨེ་ལུགས་གར་སྨྲ། །ཨཻ་ཨཽ་བསྒྲེངས་དང་བསྟོད་པ་གཉིས། །འ་མེད་ཀྱང་ནི་རིང་བར་བཀླག །ཨཻ་ཨེ་འི་རུ་བཀླག་པ་སྟེ། །བསྒྲེང་ཞིང་བཀུག་པ་ཡིན་ཕྱིར་རོ། །ཨཽ་ཨོའུ་གང་དུ་བྲིས་ཀྱང་རུང། །ཨོ་འུར་བརྗོད་པ་བསྟོད་སྨད་ཕྱིར། །སྣ་ལྡན་རྣམ་པར་བཅད་པ་སྤངས། །རིང་བའི་སྒྲར་ནི་བརྗོད་པར་བྱ། །དེ་ལྟར་དབྱངས་ཡིག་བཅུ་དྲུག་གི །རིང་ཐུང་ཁྱད་པར་ལེགས་ཤེས་ནས། །གསལ་བྱེད་སུམ་ཅུ་རྩ་བཞི་ཡི། །བརྗོད་པ་བསླབ་ཅིང་མིག་འདྲིས་བྱ། །དེ་ལ་ཕལ་ཆེར་བོད་དང་མཐུན། །འོན་ཀྱང་བོད་ལ་ཡི་གེ་གང། །མེད་དང་ཡི་གེ་ཡོད་གྱུར་དང། །བརྗོད་པ་མི་འདྲ་འདིར་བཤད་བྱ། །ཊ་ཋ་ཌ་ཌྷ་ཎ་ཥ་དྲུག །གྷ་ཛྷ་དྷ་བྷ་ཀྵ་ཿསྟེ་ལྔ། །དེ་ལྟར་ཡི་གེ་བཅུ་གཅིག་པོ། །བོད་ལ་གཏན་ནས་མེད་པ་ཡིན། །རྒྱ་གར་སྐད་ལའང་དེ་དག་ལ། །ཡི་གེ་ལོག་དང་ཧ་བཏགས་མེད། །འོན་ཀྱང་བོད་ཀྱིས་བརྗོད་ཤེས་ཕྱིར། སྔོན་གྱིས་བྱང་ཆུབ་སེམས་དཔས་མཛད། །དེ་ལ་ཏ་ཐ་ད་ན་ཤ། །ལྕེ་སྣེ་ལས་བྱུང་དེ་དག་ལས། །ལྕེ་རྩེ་བཟློག་སྟེ་བརྗོད་པ་ཡིན། །ཊ་ཋ་ཌ་ཌྷ་ཎ་ཥ་རྣམས། །འབྱུང་བས་དེ་རྣམས་བཟློག་པར་བྲི། །གྷ་སོགས་ཧ་བཏགས་ཡི་གེ་ལྔ། །ག་ཛ་ཌ་ད་བ་ལྔ་ལ། །ཧ་སྒྲ་ཅུང་ཟད་འབྱུང་བ་ལ། །དགོངས་ཏེ་ཧ་བཏགས་ཡི་གེ་མཛད། །འོན་ཀྱང་བོད་ཀྱི་ཡི་གེ་ཡི། །ལུགས་བྲིས་བརྗོད་པའི་ཐབས་གཞན་བྲིས། །གྷ་ལ་འཁའ་འདྲ་ཛྷ་འཚའ་འདྲ། །ཌྷ་ནི་འཐྲ་འདྲ་ངྷ་འཐའ་འདྲ། །བྷ་ནི་འཕའ་དང་འདྲ་བར་བཀླག །ཧ་སྒྲའང་མི་གསལ་ཅུང་ཟད་འབྱུང། །ཀྵ་ནི་ཀ་ཥ་ཡིན་མོད་ཀྱི། །མི་ཤེས་རྣམས་ཀྱིས་ཁྱ་འདྲར་བཀླག །ག་ཛ་ཌ་ད་བ་ལྔ་ལ། །མིང་གི་དང་པོའམ་རྐྱང་པར་འབྱུང། །གྷ་འཛའ་དྷ་འདའ་འབའ་ལྟར་བཀླག །མིང་མཐར་བྱུང་ན་བོད་འདྲ་ཉིད། །ཤ་ཥ་ས་ཡི་ཡི་གེ་གསུམ། །སྐབས་ཀྱིས་ལྕེ་ལ་གར་བདེར་བཀླག །དེ་ལྟར་གསལ་བྱེད་ཡི་གེ་ལ། །བརྗོད་པའི་ཁྱད་པར་ཅུང་ཟད་ཙམ། །དེ་ནས་དེ་ལས་དབྱངས་བཅུ་གཉིས། །སྦྱང་ཞིང་གུག་སྐྱེད་རིང་ཐུང་གི །ཁྱད་པར་བསླབ་ལ་ནན་ཏན་དུ། །བྱས་ནས་ཨུ་རྻན་སྐད་འདྲ་འབྱུང། །དེ་ལ་སྣ་ལྡན་ཀླད་ཀོར་རྣམས། །མི་འདྲ་བ་ཡི་ཁྱད་ཡོད་དེ། །ཀ་ཚན་གྱི་ནི་ཀླད་ཀོར་ང། །ཙ་ཚན་ཉ་ཡིན་ཊ་ཚན་ཎ། །ཏ་ཚན་ན་ཡིན་དེ་གསུམ་ཀ །བོད་ཀྱི་ནར་བརྗོད་པ་ཚན་མ། །མཐར་གནས་བཞི་དང་དྲོ་བ་བཞི། །རིམ་བཞིན་ང་ཉ་ན་མར་བཀླག །ཨ་དང་ཀྵཿཡི་ཀླད་ཀོར་རྣམས། །ངར་བཀླག་པ་ནི་མཆོག་ཡིན་ནོ༑ ༑དེ་ལྟར་ཀླད་ཀོར་ཐམས་ཅད་ཀྱང། །མིང་གི་འཕྲོ་ལ་གང་བྱུང་དང། །རང་གི་ཡི་གེར་མི་བརྗོད་དོ། ། ཐ་མའི་ཡི་གེ་དབང་དུ་བཀླག །བརྩེགས་པ་རྣམས་ཀྱང་དེ་འདྲ་སྟེ། །དེ་ལྟར་བརྗོད་ན་རབ་ཏུ་མཛེས། །ད་ནི་བརྩེགས་པའི་ཡི་གེ་བརྗོད། །རྒྱ་གར་ལུགས་ལ་གསལ་བྱེད་ཀྱི། །ཡི་གེ་ཐམས་ཅད་བརྩེགས་ཡོད་པས། །ཆིག་སྟོང་ཆིག་བརྒྱ་ལྔ་བཅུ་དྲུག །དེ་ལ་གུག་སྐྱེད་བཅུ་གཉིས་ཀྱིས། །ཆིག་ཁྲི་སུམ་སྟོང་བརྒྱད་བརྒྱ་དང། །བདུན་ཅུ་རྩ་གཉིས་རབ་ཏུ་ལྡན། །དེ་སྟེང་སྔར་གྱིས་མནན་པ་ཡོད། །དེ་ལྟར་ཡི་གེ་མང་ཡོད་ཀྱང། །རྒྱ་ལུགས་བཀླག་བསླབ་ཅི་ཕྱིར་ན། །བརྩེགས་པའི་སྟེང་མ་གང་དུ་སྦྱོར། །དཔེར་ན་ཏིཥྛ་ཏིས་ཐྲ་བཞིན། །གལ་ཏེ་གོང་དུ་མི་སྦྱར་བར། །སྔར་བསྟན་འབྱུང་གནས་ཤེས་གྱུར་པས། །ཕྲལ་ཞིང་གནས་ནས་རིམ་བཞིན་དབྱུང། །དེས་ན་མི་ཤེས་འགའ་ཡང་མེད། །གུག་སྐྱེད་ཅན་ནི་བྱུང་གྱུར་ནའང།། ཕྲལ་ཏེ་གུག་སྐྱེད་ཀུན་ལ་སྦྱར། །དཔེར་ན་ཏྱུ་ལ་ཏེ་ཡུའམ། །ཥྛི་ལ་ཤི་ཐི་ཇི་བཞིན་ནོ། །གལ་ཏེ་ཕྲལ་ཏེ་ཀློག་པ་ན། །ཅི་ཕྱིར་ཕྲལ་ནས་མི་འབྲི་ཞེས། །རྒོལ་ན་བོད་སྐད་ཀྱང་མཚུངས་ཞེས། །དེ་གཉིས་ཁྱད་པར་མེད་པར་བསྒྲེ། །མྱུར་དུ་བརྗོད་ཕྱིར་ཡིག་ཉུང་ཕྱིར། །སྒྲ་གནས་བསྡུས་ཕྱིར་འདིར་བརྩེགས་ན། །དེས་ན་འདི་ཡང་དེ་དང་འདྲ། །དེ་ཕྱིར་ཕྲལ་ཞིང་མྱུར་བར་བཀླག །དེས་ན་རྒྱ་གར་སྒྲ་གནས་ཀུན། །བསྡུས་པས་ཨ་ལས་ཨ་བྱུང་ཞིང། །ཨེ་ལས་ཨི་བྱུང་ཨོ་ལས་ཨུ། །དེ་ལྟར་འབྱུང་གནས་བསྡུས་པ་ཡོད། །གསང་སྔགས་ཀྱི་ནི་རྒྱུད་རྣམས་ལ། །ཡི་གེ་མང་པོ་བརྩེགས་པ་ཡོད། །དེ་ནི་ས་བོན་ཡིན་པའི་ཕྱིར། །དུས་གཅིག་མི་བརྗོད་ཕྲལ་ཏེ་བཀླག།། ད་ནི་བླུན་པོའི་མི་རྣམས་ལ། །བསྟན་ཕྱིར་བོད་ལ་མེད་པ་ཡི། །ཡིག་འབྲུ་བརྩེགས་པ་བཀླག་པའི་ཐབས། །བོད་ཀྱི་ལུགས་ཀྱི་འགའ་ཞིག་བརྗོད། །ཙ་ཚ་ཛ་ལ་ཡ་སྟ་བཏགས། །བོད་ཀྱི་ཅ་ཆ་ཇ་བཞིན་བཀླག །གུག་སྐྱེད་ཅན་ཡང་དེ་བཞིན་ཏེ། །དཔེར་ན་ཙྱ་ལ་ཙེ་ཡ་བཞིན། །ཏ་ཐ་ད་སོགས་ཡ་སྟ་འབྱུང། ། ཨེ་སྒྲ་ལྡན་པས་ཕྲལ་ཞིང་བཀླག །དཔེར་ན་ཏྱ་ལ་ཏེ་ཡ་འམ། །ཐྱ་ལ་ཐེ་ཡ་ཇི་བཞིན་ནོ། །ཛྙ་ཞེས་བྱ་བའི་ཡི་གེ་ལ། །རྒྱ་གར་འགྱར་(འབྱར)ཀློག་ཁ་ཆེ་གཉའ། །བོད་ཀྱིས་གཉའ་ཞེས་བྱ་བ་ཀློག །ཁ་ཆེའི་ལུགས་སུ་བཀླགས་ན་བདེ། །ཥྞ་ཥྚ་ཥྛ་སོགས་ཡི་གེ་ལ། །ཤ་ལོག་ཤ་རྣལ་གང་བྱུང་ཡང། །ས་དང་འདྲ་བར་བྱ་བ་སྟེ།། སྣ་སྟྲ་སྠྲ་ཞེས་བརྗོད་པས་འགྲུབ། །གལ་ཏེ་དེ་ལྟར་མ་ཐོབ་ན། །ཕྲལ་ཏེ་བཀླགས་པས་ཐམས་ཅད་འགྲུབ།། སྟྱཻ་དྷ་ལྟ་བུ་ལ། །སཻ་ཡད་དྷྭར་བཀླགས་པས་འགྲུབ། །དེ་ལ་སོགས་པ་བསམ་མི་ཁྱབ། །སྔགས་ཀྱི་བཀླག་ཐབས་མི་ཤེས་ན། །འདི་མང་བྲིས་པས་ཅི་ཞིག་ཕན། །དེ་བས་སྔར་བརྗོད་ཐབས་ལ་འབད། །དེ་ནས་གཞན་ཡང་རབ་བཤད་བྱ། །ཨཱ་ལི་ཀཱ་ལི་གུག་སྐྱེད་བཅས། །ལེགས་ཤེས་ཁ་ཆེ་ནས་བྱུང་ཞིང། །ལྕེ་བདེར་འགྱུར་བའི་ཡི་གེ་བྲི། །རྛ་རྦ་ཛྙ་ཎྶ་ཎྜ་ཌཱ་ཀྵཿ། །སྠ་རྵ་ནྐ་ནྛཿཏྲ་ཊྐ་ཙྪ། ། ཡ་ནྤ་ཏྟྱ་རྫ་ནཱ་རྫྣི་སྣྱེ་དྷྲ། །ཤངྐུ་ཎྟྱ་རྠ་རྺེ་ཉྫུ་ཉྫུ་རྡྷྭ། །སྟྭ་ཎྟྱ་ཀྲོ་སྨྲོ་སྤྲོ་དྡྷ་ཎྚ་ཌཱ། །ཀ་ནྠི་རྦྷྱཥྐ་བྫིམ་ཕཱ། །ཡ་ལྐ་ཌྷྱ་པྲངྐ། །ངྐ་ཚེ་ཙྪར། །རེངྐ་ཎྜྱ་སྲེ་ཀླི་ཀྟྱརྠཿ།། འདི་རྣམས་ལེགས་པར་ཟུར་ཕྱིན་ན། །ལྕེ་བདེ་བར་ནི་འགྱུར་བ་ཡིན། །དེས་ན་གཎྜཱིའི་བསྟོད་ཚོགས་ལས། །ཚེག་ཀློག་སྦྱངས་ན་མཁས་པར་འགྱུར། །འདིར་མང་བརྗོད་པས་ཅི་ཞིག་བྱ། །བཀླག་ཐབས་ལེགས་པར་མི་སློབ་པར། །ཡི་གེར་བྲིས་པས་ཆོག་ཤེས་པའི། །རྨོངས་རྣམས་དོན་མེད་མ་གྱུར་ཏམ། །དེ་བས་ལེགས་པར་སློབ་འདོད་ན། །ཐོག་མར་ཨཱ་ལི་ཀཱ་ལི་ལ། །སློབ་དཔོན་གྱི་ནི་ངག་བཞིན་དུ། །རིང་ཐུང་ཕྱེད་པར་ལེགས་པར་བསླབ། །དེ་ལ་གུག་སྐྱེད་བཅས་ཤེས་ན། །དོན་ཡོད་ཞགས་པའི་གཟུངས་སོགས་ལ༑ ༑ཤིན་ཏུ་དལ་བར་བྱས་ནས་ནི། །རིང་ཐུང་ཁྱད་ཕྱེད་བྱ་ཞིང་བསླབ། །མདོར་ན་སློབ་དཔོན་བརྗོད་པ་བཞིན། །བོད་ཀློག་ཤེས་པས་ཞག་བཅུའམ། །ཟླ་ཕྱེད་ཉི་ཤུ་རྩ་གཅིག་ཏུ། །བསླབས་ན་ཐམས་ཅད་ཤེས་པར་འགྱུར། །སྐད་གདངས་མ་བཅོས་དལ་བ་དང། །རིང་ཐུང་ཁྱད་པར་ལེགས་ཕྱེད་ཅིང། །སྒྲ་ཡི་ཟུར་ཕྱིན་མི་ཐོགས་པ། །སྔགས་ཀྱི་ཀློག་མཐར་ཕྱིན་པ་ཡིན། །སྔགས་བརྗོད་རྣམས་ལ་རྣམ་ཀུན་ཏུ། །གལ་ཆེ་བ་ནི་ས་མཚམས་ཡིན། །དཔེ་ལ་ནན་ཏན་བསྐྱེད་དེ་བསླབ། །རྒྱ་ཡིག་ཤེས་ན་གཅིག་པ་ལྟར། །ཀློག་པ་བསླབ་ན་མི་ཤེས་པས། །ས་མཚམས་གང་དང་གང་ཡིན་པ། །རང་ཉིད་ཀྱིས་ཀྱང་ལེགས་ཤེས་འགྱུར། །
དེ་ལྟར་འདིར་ནི་ཁོ་བོས་འབད་དེ་བྲིས་པ་གང༌། །མཁས་པ་སློབ་པར་འདོད་པའི་བྱིས་པ་གཞུག་ཕྱིར་ཡིན། །འོན་ཀྱང་ཆེན་པོ་རྣམས་ཀྱིས་ལན་འགའ་གཟིགས་གྱུར་ནའང༌། །དེ་ཡང་དོན་མེད་མི་འགྱུར་བློ་གྲོས་སྐྱེ་བར་འགྱུར་སྙམ་དང༌། །དེ་ཉིད་ལེགས་པར་ཤེས་ན་ཀློག་གི་སློབ་དཔོན་ཤེས་ལ་རབ་ཏུ་མཁས་པར་འགྱུར། །དེ་ཕྱིར་མཁས་པ་རྣམས་ཀྱང་ཁེངས་པ་དོར་ནས་འདི་བྲིས་ལེགས་པར་སློབ་གྱུར་སྙམ། །བརྩེ་བས་འདི་བྲིས་པ་ལས་དུབ་པར་གྱུར་པའི་བསོད་ནམས་གང་ཡོད་པ། །དེས་ནི་འགྲོ་བ་མཐའ་དག་བྱང་ཆུབ་སེམས་ལྡན་སྤྱོད་པ་མཆོག་ལ་གནས་ཀྱི་བར། །གང་དང་གང་བརྗོད་དེ་དག་དོན་གསལ་དོན་ལ་བརྗོད་པའི་ཟུར་ཕྱིན་རབ་ཏུ་མཁས། །ལེགས་སྦྱར་རྒྱ་མཚོའི་བློ་གྲོས་ཡངས་པའི་གཟུངས་ཀྱི་རྩེ་མོ་མཆོག་ནི་ཐོབ་པར་ཤོག །ཡི་གེའི་བཀླག་ཐབས་བྱིས་པ་བདེ་བླག་ཏུ་འཇུག་པ་ཞེས་བྱ་བ། །དགེ་བསྙེན་བསོད་ནམས་རྩེ་མོས་སྦྱར་བའོ། །
རྐེད་སླས་དམ་པ་དང༌། དཔལ་ས་སྐྱའི་དབེན་གནས་དམ་པར་སྦྱར་བའོ། །ཕག་ལོ་རྟའི་ཚེས་བཅུ་གཅིག་ལ་ཚར་བར་བགྱིས་སོ། །ཞུ་བ་པོ་ཞང་སྟོན་ཕུར་བུ་པས་བགྱིས་སོ།། །།
ཨོཾ་ཡེ་དྷ་རྨཱ་ཧེ་ཏུ་པྲ་བྷ་ཝཱ་ཏེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེ་ཥཱ་ཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ན་ཡེ་སྭཱ་ཧཱ། ཨོཾ་སུ་པྲ་ཏིཥྛ་བཛྲ་ཡ་སྭཱ་ཧཱ།། །།
མཆན།      བོད་ལྗོངས་མི་དམངས་དཔེ་སྐྲུན་ཁང་ནས་དཔར་འགྲེམས་བྱས་པའི་དེབ་གཟུགས་གཞིར་བཟུང་ནས་བསྒྲིགས་པའོ།།
རྩོམ་པ་པོའི་ལོ་རྒྱུས་མདོར་བསྡུས།
༄༅། །སློབ་དཔོན་བསོད་ནམས་རྩེ་མོ་ནི། རབ་བྱུང་གཉིས་པའི་ཆུ་ཕོ་ཁྱི་སྟེ། ཕྱི་ལོ་༡༡༤༢ ལོར་དཔལ་ལྡན་ས་སྐྱར་ཡབ་ས་ཆེན་ཀུན་དགའ་སྙིང་པོ་དང༌། ཡུམ་མ་གཅིག་འོད་སྒྲོན་གཉིས་ཀྱི་སྲས་སུ་སྐུ་འཁྲུངས། དགུང་ལོ་ཞེ་གཅིག་པ་རབ་བྱུང་གསུམ་པའི་ཆུ་ཕོ་སྟག་ལོ་སྟེ། ཕྱི་ལོ་༡༡༨༢ ལོར་རྒྱ་གར་མ་ག་དྷར་སྐུ་གཤེགས། དགུང་ལོ་གསུམ་པར་འཇམ་དབྱངས་དང༌། ཀྱེ་རྡོར། སྒྲོལ་མ། མི་གཡོ་བ་རྣམས་ཀྱིས་ཞལ་གཟིགས་ཤིང་རྒྱུ་གསུམ། བདེ་མཆོག་རྩ་རྒྱུད། ཀུན་བཏུས་བཅས་ཐུགས་ལས་གསུངས་པར་གྲགས། ཆུང་དུས་ནས་ཡབ་ཀྱིས་ས་སྐྱའི་ཡབ་ཆོས་མང་པོ་ལེགས་པར་སློབ་པར་མཛད། དགུང་ལོ་བཅུ་བདུན་པར་གདན་སའི་ཁུར་རང་གི་གཅུང་པོ་གྲགས་པ་རྒྱལ་མཚན་དགུང་ལོ་བཅུ་གསུམ་བཞེས་པར་གཏད་ནས་དབུས་ཕྱོགས་སུ་བྱོན། གསང་ཕུ་ནེའུ་ཐོག་ཏུ་ཕྱྭ་པ་ཆོས་ཀྱི་སེང་གེའི་དྲུང་དུ་ལོ་བཅུ་གཅིག་ཙམ་དུ་བཞུགས་ཏེ་ཚད་མ་རིག་པ་སོགས་ལ་སློབ་གཉེར་མཛད། མཁས་པའི་གྲགས་པ་ཐོབ་སྟེ་ཇོ་སྲས་བཞིའི་ཡ་གྱལ་འཁོན་ཇོ་སྲས་རྩེ་མོ་ཞེས་ཡོངས་སུ་གྲགས། དགུང་ལོ་ཉེར་དྲུག་པར་ཆོས་ལ་འཇུག་པའི་སྒོ་ཞེས་པའི་བསྟན་བཅོས་མཛད། དགུང་ལོ་ཉེར་བདུན་པར་འཛམ་བུ་གླིང་གི་བསྟན་པའི་སྲོག་ཤིང་ཆེན་པོ་ཡིན་ནོ་ཞེས་པའི་མཚན་སྙན་ཐོབ། དགུང་ལོ་ཉེར་བརྒྱད་པར་གཟིམ་ཁང་རྙིང་མར་ལམ་འབྲས་གསུངས་པའི་སྐབས་སུ་སློབ་མ་རྣམས་ཀྱི་སྣང་ངོ་ལ་མི་ཡི་འདུ་ཤེས་ནུབ་ནས་འཇམ་དབྱངས་དང་སྤྱན་རས་གཟིགས་ཀྱི་སྐུ་དངོས་སུ་མཇལ་བར་གྲགས་སོ། །སྐུ་ཚེ་གང་པོར་འཆད་རྩོད་རྩོམ་གསུམ་གྱི་དུས་འདའ་བར་མཛད། 
རྗེ་བཙུན་འདིས་ས་སྐྱའི་གདན་ས་མཛད་དང་མ་མཛད་པའི་བཤད་སྲོལ་གཉིས་འདུག་ཀྱང༌། མ་མཛད་པའི་འཆད་ཚུལ་དེ་ཁུངས་དག་གམ་སྙམ་ཞེས་《ས་སྐྱའི་གདུང་རབས་རིན་ཆེན་བང་མཛོད་》སྡེ་དགེ་དཔར་མའི་ཤོག་གྲངས་༣༢༨ ནས་༣༢༩ བར་དཔྱད་གཏམ་བཀོད་ཡོད་པ་དེར་གཟིགས། 
ཁོང་ནི་ས་སྐྱ་གོང་མ་རྣམ་ལྔའི་ནང་གི་གཉིས་པ་ཡིན། སློབ་མ་གྲགས་ཆེ་བ་རྗེ་བཙུན་གྲགས་པ་རྒྱལ་མཚན་དང༌། ཞུ་བྱས་དངོས་གྲུབ། རྨོག་སྟོན་བཅས་ཡིན། གསུང་རྩོམ་ནི། བརྟག་གཉིས་རྣམ་བཤད་ཉི་མའི་འོད་ཟེར་དང༌། རྒྱུད་ཀྱི་བསྡུས་དོན། འཕགས་པ་དོན་ཡོད་ཞགས་པའི་ལོ་རྒྱུས། རྗེ་ས་ཆེན་ལ་བསྟོད་པ་བཅས་པོ་ཏི་གསུམ་སྡེ་དགེ་པར་ཁང་དུ་དཔར་ཡོད་དོ། །
དག་པར་བྱེད་པ་སྡེབ་སྦྱོར་རིན་ཆེན་རྒྱ་མཚོ།
ས་པཎ་ཀུན་དགའ་རྒྱལ་མཚན།(༡༡༨༢-༡༢༥༡)
༄༅། །བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །སྤྱིར་ནི་ཡི་གེ་སུམ་ཅུ་ལ། །སྔོན་འཇུག་ལྔ་དང་མཐའ་རྟེན་བརྒྱད། །ཡི་གེ་ཕྱེད་དང་བཅུ་གསུམ་ཡིན། །ག་ད་བ་མ་འ་རྣམས་ནི། །འཕུལ་བྱེད་ལྔ་རུ་གྲགས་པ་ཡིན། །ག་ང་ད་ན་བ་མ་དྲུག །ར་ལ་ས་དང་བཅས་པ་རྣམས། །མཐའ་རྟེན་ཡི་གེ་དགུ་ཡིན་ནོ། །འ་ནི་མཐའ་རྟེན་ཕྱེད་དུ་འདོད། །དགའ་མདའ་དམའ་ལ་སོགས་པའོ། །བུ་དྲུག་ཅན་ལ་འ་མཐའ་སྤངས། །ག་ང་གཉིས་ལ་གི་འོང་སྟེ། །བདག་གི་ཁོང་གི་ལྟ་བུའོ། །ན་མ་ར་ལ་བཞི་པོ་གྱི༑ ༑གནམ་གྱི་བར་གྱི་གཞན་གྱི་དང། །ད་དང་ས་ཡི་རྗེས་སུ་ཀྱི། །ཡོད་ཀྱི་ཆབ་ཀྱི་སེམས་ཀྱི་ནི། །ཁྲུས་ཀྱི་བག་ཡོད་ཀྱི་ཞེས་པ། །དེ་འདྲའི་བྱེ་བྲག་དགོས་པར་བཤད། །ཀ་ར་ཀུ་ཤུའི་ཞལ་ཟས་དང། །ཀ་བ་ཀོ་བ་ཀ་རྐྱང་ཡིན། །སྐོར་བ་སྐོར་དང་སྐོར་(དཀོར་)མཛོད་དང། །ས་མཐའ་སྐོར་བ་ས་སྐོར་ཡིན། །རྒྱལ་བའི་སྐུ་ནི་ས་སྐུ་ལ། །རྐུན་མ་དག་ནི་ར་རྐུ་ཡིན། །ཀུ་ཅོ་བྱེད་པ་ཀུ་རྐྱང་ལ། །ལྐུགས་པ་དག་ནི་ལ་ལྐུགས་ཡིན། ། བཀྲ་ཤིས་དག་ནི་བ་བཀྲ་ཡིན། །མགོ་བོའི་སྐྲ་ནི་ས་སྐྲ་ཡིན། །དུས་ལ་སྔ་བ་ས་སྔ་ལ། །ཐུགས་ལ་མངའ་བ་མ་མངའ་ཡིན། །བརྡུང་བའི་རྔ་ནི་ར་རྔ་ལ། །གྲངས་ཀྱི་ལྔ་ནི་ལ་ལྔ་ཡིན། །གོང་མས་མངག་པ་མ་མངག་ལ། །སྔགས་འདྲེན་པ་དང་སྔགས་པ་རྣམས། །ས་སྔགས་ཡིན་པས་ཤེས་པར་བྱ། །གོང་མའི་དྲུང་ནི་ད་དྲུང་ལ། །སྤྱང་གྲུང་འཛོམ་པ་ག་གྲུང་ཡིན། །དྲུང་དུ་མཇལ་བ་མ་མཇལ་ལ། །བུ་ལོན་འཇལ་བ་འ་འཇལ་ཡིན། །འབྲུ་ཡི་གྲོ་ནི་ག་གྲོ་ལ། །མེ་དང་ཉི་མ་ད་དྲོ་ཡིན། །ཤིང་གི་འཁན་པ་འ་འཁན་ལ། །མཁས་པའི་དབང་པོ་མཁས་གྲུབ་རྣམས། །མཁར་པོ་ལ་སོགས་མ་ཡིས་འཕུལ། །དུས་ལ་འདས་པ་འ་འདས་ལ། །ལུང་པའི་མདའ་དང་འཕེན་པའི་མདའ། །མ་མདའ་ཡིན་པས་ཤེས་པར་བྱ། །གནམ་གྱི་ཟླ་བ་ཟློ་བ་དང། །ཟློག་པ་ཟླུམ་པོ་ཟློ་བ་སོགས། །ཟློས་པ་ལ་སོགས་ཟ་ལ་འདོགས། །གངྒཱའི་ཀླུང་དང་ཆུ་ཀླུང་སོགས། །ཀ་ཀླུང་ཡིན་པས་ཤེས་པར་བྱ། །ས་བདག་ཀླུ་ནི་ཀ་ཀླུ་ལ། །ལེན་པའི་གླུ་ནི་ག་གླུ་ཡིན། །བློན་པོ་དག་ནི་བ་བློན་ལ༑ ༑ངན་པས་བསླུ་བ་ས་བསླུ་ཡིན། །བ་ཡིས་འཕུལ་བས་ཤེས་པར་བྱ། །འབྱུང་བའི་རླུང་ནི་ར་རླུང་ལ། ། ཡི་གེ་ཀློག་པ་ཀ་ཀློག་ཡིན། །གོན་པའི་སློག་པ་ས་སློག་ལ། །བློ་གྲོས་བློ་ལྡན་བ་བློ་ཡིན། །ལུས་ཀྱི་གློ་བ་ག་གློ་ལ། །གླེགས་བམ་གླེགས་ཤིང་གླེགས་ཐག་དང། །གླིང་བུ་གླེན་པ་གློག་དམར་དང། །གླ་བ་གླང་མ་གླིང་བཞི་སོགས། །ག་ལ་ལ་འདོགས་ཤེས་པར་བྱ། །ཡིད་དགའ་བ་ནི་ད་དགའ་ཡིན། །དུད་འགྲོའི་སྒ་དང་ལུས་ཀྱི་སྒལ། །ས་སྒལ་ཡིན་པས་ཤེས་པར་བྱ། །རྒོད་མ་རྒན་མོ་ར་རྒན་ལ། །དགོན་པ་དག་ནི་ད་དགོན་ཡིན། ། ཆུ་ལ་རྒལ་བ་ར་རྒལ་ལ། །གནན་པ་བྱེད་པ་ག་གནན་ཡིན། །མང་དུ་བསྣན་པ་ས་བསྣན་ལ། །ལུག་པའི་སྣོད་དང་སྣོད་བཅུད་རྣམས། །ས་སྣོད་ཡིན་པས་ཤེས་པར་བྱ། །ནམ་མཁའི་གཟའ་ནི་ག་གཟའ་ལ། །ཁ་རུ་བཟའ་བ་བ་བཟའ་ཡིན། །གོང་མས་གནང་བ་ག་གནང་ལ། །མངོན་སུམ་སྣང་བ་ས་སྣང་ཡིན། །ཡིན་ནམ་སྙམ་པ་ས་སྙམ་ལ། །ས་བདག་གཉན་ནི་ག་གཉན་ཡིན། །གཉེར་པ་དག་ནི་ག་གཉེར་ལ། །བྱད་ཀྱི་སྙེར་མ་ས་སྙེར་ཡིན། །འདིང་བའི་སྟན་ནི་ས་སྟན་ཡིན། །མི་འགྱུར་བརྟན་ནི་ར་བརྟན་ཡིན། །ནད་འགོ་བ་ནི་འ་འགོ་ལ། །མིག་གིས་བལྟ་བ་ལ་བལྟ་ཡིན། །ཞོན་པའི་རྟ་ནི་ར་རྟ་ལ། །བླ་མའི་བསྟན་པ་ས་བསྟན་ཡིན། །བ་ཡིས་འཕུལ་བས་ཤེས་པར་བྱ། །རྟེན་མཆོད་ལ་སོགས་ར་རྟེན་ལ། །འཕུར་བའི་བྱ་ནི་བ་བྱ་ཡིན།། འཐུང་བའི་ཇ་ནི་ཇ་རྐྱང་ལ། །གྱེན་ལ་འདྲེན་པ་ད་འདྲེན་ཡིན། །ཟ་མ་འགྲེམ་པ་ག་འགྲེམ་ལ། །འ་ཡིས་འཕུལ་བས་ཤེས་པར་བྱ། །རྣམ་པ་མང་པོ་ར་རྣམ་ལ། །སྣ་བདུན་དག་ནི་ས་སྣ་ཡིན། །སྣམ་བུ་སྣལ་མ་ས་སྣལ་ལ། །ནམ་ལ་དབྱར་ནི་ད་དབྱར་ཡིན། །གཡར་པ་གཡོར་བ་ག་གཡར་ལ། །ཁོག་པའི་སྙིང་ནི་ས་སྙིང་ཡིན། །བུ་ལོན་རྙིང་པ་ར་རྙིང་ལ། །གཅོད་པའི་གྲི་ནི་ག་གྲི་ཡིན། །མནམ་པའི་དྲི་ནི་ད་དྲི་ལ། །གཞན་ལ་སྟོར་བ་ས་སྟོར་ཡིན། །མི་ཟད་གཏེར་ནི་ག་གཏེར་ལ། །དངོས་པོ་འཛད་པ་འ་འཛད་ཡིན། །བྱ་བ་མཛད་དང་ཁང་པའི་མཛོད། །མཛོད་དང་མཛེས་དང་མཛེས་མོ་གསུམ། །མཛད་སྤྱོད་ལ་སོགས་མ་ཡིས་འཕུལ།། སེམས་ལ་རྟོག་པ་ར་རྟོག་ལ། །ཁོངས་སུ་གཏོགས་པ་ག་གཏོགས་ཡིན། །ཀ་ཆ་སྟེར་བ་ས་སྟེར་ལ། །གཏོར་མ་གཏོང་བ་ག་གཏོང་ཡིན། །སྡེ་པ་དག་ནི་ས་སྡེ་ལ། །སྐུ་ཁམས་བདེ་བ་བ་བདེ་ཡིན། །དབང་དུ་བསྡུས་པ་ས་བསྡུས་ལ། །བར་ཆད་བདུད་ནི་བ་བདུད་ཡིན། །ནང་དུ་གཤེགས་པ་ག་གཤེགས་ལ། །སྡིག་པ་བཤགས་པ་བ་བཤགས་ཡིན། །མཐོ་བའི་སྒང་ནི་ས་སྒང་ལ། །སྒྱེ་སྣོད་བསྒང་བ་ས་བསྒང་ཡིན། །གནས་ནས་སྤགས་པ་ས་སྤགས་ལ། །དཔག་ཏུ་མེད་པ་ད་དཔག་ཡིན། །པགས་པ་དག་ཀྱང་པགས་རྐྱང་ལ། །ལུས་ཀྱི་ལྤགས་པ་ལ་ལྤགས་ཡིན། །དཔལ་འབྱོར་དཔེ་ཆ་ལ་སོགས་པ། །ད་ཡིས་འཕུལ་བས་ཤེས་པར་བྱ། །ཤིང་གི་སྟག་དང་དུད་འགྲོའི་སྟག །ས་སྟག་ཡིན་པས་ཤེས་པར་བྱ། །དམིགས་པ་དག་ནི་ད་དམིགས་ལ། །དུད་འགྲོའི་རྨིག་པ་ར་རྨིག་ཡིན། །འཚོ་བྱེད་སྨན་པ་ས་སྨན་ལ། །སྐྱེ་བ་དམན་པ་ད་དམན་ཡིན། །ཁང་པའི་སྒོ་ནི་ས་སྒོ་ལ། །ཕྱེ་མ་བགོ་བ་བ་བགོ་ཡིན། །མགྱོགས་པར་འགྲོ་བ་མ་མགྱོགས་ལ། །ཁྱོགས་ལ་འགྱོགས་པར་འ་འགྱོགས་ཡིན། །ཕྱག་ཏུ་བཞེས་པ་བ་བཞེས་ལ། །དུས་ཀྱི་གཞེས་པ་ག་གཞེས་ཡིན། །གཞོན་ནུ་མ་ནི་ག་གཞོན་ལ། །འོག་ཏུ་བཞོན་པ་བ་བཞོན་ཡིན། །ཤིང་གི་སྨྱུག་མ་ས་སྨྱུག་ལ། །སྟོང་ཉིད་གཉུག་མ་ག་གཉུག་ཡིན། །ཉེ་བའི་གཉེན་དང་བཤེས་གཉེན་དང༌། །གཉེར་པ་ལ་སོགས་ག་གཉེར་ལ། །ཚུར་ལ་བསྙེན་པ་ས་བསྙེན་ཡིན། །རླིག་པ་རློན་པ་རླངས་པ་ཆེ། །ར་ལ་ལ་འདོགས་ཤེས་པར་བྱ། །གཡང་ས་ཆེ་དང་གཡང་ལོན་བྱེད། །ག་ཡིས་འཕུལ་བས་ཤེས་པར་བྱ། །དབྱངས་ལེན་པ་ནི་ད་དབྱངས་ལ། །མིག་འཕྲུལ་སྒྱུ་མ་ས་སྒྱུ་ཡིན།། ལུས་ཀྱི་རྒྱུ་མ་ར་རྒྱུ་ལ། །རིན་ཆེན་མཚལ་ནི་མ་མཚལ་ཡིན། །ཞེ་སའི་འཚལ་ནི་འ་འཚལ་ལ། །རྒྱ་མཚོ་དག་ནི་མ་མཚོ་ཡིན། །རྒྱུ་ཡི་འཚོ་བ་འ་འཚོ་ལ། །ལམ་ལ་འཚེར་བ་འ་འཚེར་ཡིན། །མཚེར་དུ་བསྐྱལ་བ་མ་མཚེར་ལ། །རིན་ཆེན་གསེར་ནི་ག་གསེར་ཡིན། །བསེར་མ་ལངས་པ་བ་བསེར་ལ། །རི་དྭགས་རྙན་(གཉན་)ནི་ར་རྙན་(གཉན་)ཡིན། །སྙན་པའི་སྒྲ་ནི་ས་སྒྲ་ལ། །སྡང་བའི་དགྲ་ནི་ད་དགྲ་ཡིན། །རོལ་མོའི་སྒྲ་ནི་ས་སྒྲ་ལ། །གོང་མའི་གསུང་ནི་ག་གསུང་ཡིན། །དྲི་བསུང་དག་ནི་བ་བསུང་ལ། །བྱ་བ་བཤོལ་བ་བ་བཤོལ་ཡིན། །ཞིང་རྨོ་གཤོལ་ནི་ག་གཤོལ་ལ། །སངས་རྒྱས་བསྟན་པ་ས་བསྟན་ཡིན། །རིན་ཆེན་གཟི་ནི་ག་གཟི་ལ༑ ༑ཆང་གིས་བཟི་བ་བ་བཟི་ཡིན། །ཁ་ལ་མངར་བ་མ་མངར་ལ། །གཡུལ་དུ་དངར་བ་ད་དངར་ཡིན། ། འབྱུང་བའི་རྡོ་ནི་ར་རྡོ་ལ། །འཛེག་པའི་སྐས་ནི་ས་སྐས་ཡིན། །ཆུ་ཡི་རྐ་ནི་ར་རྐ་ཡིན། །སྡུག་བསྔལ་བ་ནི་ས་བསྔལ་ཡིན། །མངལ་ནས་སྐྱེས་པ་མ་མངལ་ལ། །ལུས་ཀྱི་རྨ་ནི་ར་རྨ་ཡིན། །ཁ་དོག་དམར་བ་ད་དམར་ལ༑ ༑རྨེ་བ་རློངས་པ་ར་ལ་འདོགས། །ལུས་ཀྱི་སྨེ་བ་ས་སྨེ་ལ། །ལྕང་མ་ལྕུགས་(ལྕུག་)མ་ལྕགས་(ལྕག་)མཚན་དང། །ལྕི་བ་ལྕགས་དང་ལྕེ་ལ་སོགས། །ལ་ལ་ཅ་འདོགས་ཤེས་པར་བྱ། །གཅོད་ན་གཅིང་(གཅིན)སེར་ག་ཡིས་འཕུལ། །རྟ་ཡི་རྟེའུ་རྟོད་འཕུར་དང༌། །བྱ་རྒོད་མི་རྒོད་ར་རྒོད་དང། །ཁྱི་རྒོད་ལ་སོགས་ར་(མགོ་ཅན་)ལ་འདོགས། །འཚོམ་བུ་དགོད་པ་ད་དགོད་ལ། །རྒད་མོ་རྒོད་པ་ར་རྒོད་ཡིན། །བཤད་པ་འདོད་པ་བ་བཤད་ལ། །མགོ་སྤུ་བཤད་(ཤད་)དང་གཏམ་བཤད་བྱེད། །བ་ཡིས་འཕུལ་བས་ཤེས་པར་བྱ། །ཡོད་དེ་མེད་དེ་དེ་རྐྱང་བྱེད། །ལུས་དང་ས་ཡི་ལྟེ་བ་དང། །རང་ཐག་ལྟེ་བ་ལ་ལྟེ་ལ། །གྲངས་ཀྱི་སྟོང་ཕྲག་ས་སྟོང་ཡིན།། གཟུང་བ་གཏོང་བ་ག་གཏོང་ལ། །མདུན་མ་བཤམས་པ་བ་བཤམས་ཡིན། །གོས་ཀྱི་བཤམས་(གཤམ)དང་ཡི་གེའི་བཤམས(གཤམ)། །བ་ཡིས་འཕུལ་བས་ཤེས་པར་བྱ། །མཆོག་དཀར་གཞུ་ནི་ག་གཞུ་ལ། །གླེང་གླེང་བྱེད་པ་ག་གླེང་ཡིན། །ཆུ་སློངས་པ་ནི་ས་སློངས་ལ། །གྲོད་པ་ལྟོགས་པ་ལ་ལྟོགས་ཡིན། །དར་གྱི་ཏོག་ནི་ཏ་རྐྱང་ཏོག །བྱད་ཀྱི་སྣ་ནི་ས་སྣ་ལ། །དག་འབྱིན་མནའ་ནི་མ་མནའ་ཡིན། །སྙད་སྐོ་བ་ནི་ས་སྐོ་ལ། །ཉན་པའི་རྣ་བ་ར་རྣ་ཡིན། །གནས་ཀྱི་མནའ་ནི་མ་མནའ་ལ། །དཔང་པོ་བྱེད་པ་ད་དཔང་ཡིན། །པང་དུ་སྡོད་པ་པ་རྐྱང་ལ། །རྐེ་ཡི་ལྦ་བ་ལ་ལྦ་ཡིན། །ནང་དུ་སྦ་བ་ས་སྦ་ལ། །ཆུ་ཡི་རྦ་ནི་ར་རྦ་ཡིན། །སྦལ་པ་དག་ནི་ས་སྦལ་ལ། །གྲལ་ལ་སྡོད་པ་ག་གྲལ་ཡིན། །སོག་ལེས་དྲས་པ་ད་དྲས་ལ། །སྟ་རེ་དག་ནི་ས་སྟ་ཡིན། །བུན་གྱིས་གཏང་བ་ག་གཏང་ལ། །འཇིགས་མེད་སྡེ་ནི་ས་སྡེ་ཡིན། ལྷ་བསངས་བྱེད་པ་བ་བསངས་ལ། །མཚོན་ཆ་གདེངས་པ་ག་གདེངས་ལ། །གསང་གཏམ་བྱེད་པ་ག་གསང་ཡིན། །རྫུན་གྱིས་བསྙོན་པ་ས་བསྙོན་ལ། ། ཤེས་པ་སྨྱོ་བ་ས་སྨྱོ་ཡིན། །གཉིད་ལོག་པ་དེ་ག་གཉིད་ལ། །ཚད་པས་རྙིད་པ་ར་རྙིད་ཡིན། །གདམས་ངག་ཞུ་བ་ག་གདམས་ལ། །ཐག་པས་སྡམ་པ་ས་སྡམ་ཡིན། །རྩེད་མོ་རྩེ་བ་ར་རྩེ་ལ། །གཟུང་བའི་བརྩོན་ནི་ར་བརྩོན་ཡིན། །སེམས་ལ་བརྩེ་བ་ར་བརྩེ་ལ། །བརྩོན་(བཙོན་)པ་དག་ནི་ར་བརྩོན་(བ་བཙོན)ཡིན། །སེམས་ཙམ་པ་ནི་ཙམ་རྐྱང་ལ། །ཟ་བའི་རྩམ་པ་ར་རྩམ་ཡིན། །གཙང་དང་གཙང་མ་ག་གཙང་ལ། །ལུས་ཀྱི་རྩ་ནི་ར་རྩ་ལ། །རི་ཁྲོད་དབེན་དང་དབེན་བཅུག་བྱེད། །ད་ཡིས་འཕུལ་བས་ཤེས་པར་བྱེད། །འབིག་པའི་གསོར་ནི་ག་གསོར་ལ། །ཆད་པ་བསར་འདུན་བ་བསར་ཡིན། །རྟ་ཡི་གསར་ནི་ག་གསར་ལ། །ཕྱགས་མ་དག་ནི་ཕ་ཕྱགས་ཡིན། །པགས་པ་མཉེན་པ་མ་མཉེན་ལ། །ལུང་པའི་ལྗོངས་དང་ལྕེ་ཡི་ལྗགས། །ལ་ལ་ཇ་འདོགས་ཤེས་པར་བྱ། །གཉིས་པོ་དག་ནི་ག་གཉིས་ལ། །རྣལ་འབྱོར་དག་ནི་ར་རྣལ་ཡིན། །སྣག་ཚ་དག་ནི་ས་སྣག་ལ༑ ༑སྒོ་ང་དག་ཀྱང་ས་སྒོ་ཡིན། །ཐུགས་ཀྱི་དགོངས་པ་ད་དགོངས་ལ། །གྲངས་ཀྱི་བཞི་ནི་བ་བཞི་ཡིན།། ས་གཞི་དག་ནི་ག་གཞི་ལ། །སྐལ་ལྡན་དག་ནི་ས་སྐལ་ཡིན། །དུས་ཀྱིས་བསྐལ་པ་བས་འཕུལ་བསྐལ། །དུད་འགྲོའི་གཡི་དང་རིན་ཆེན་གཡུ། །གཡུལ་ཁ་ལ་སོགས་ག་ཡིས་འཕུལ། །ཁང་པའི་སྨང་ནི་ས་སྨང་(རྨང་ནི་ར་རྨང་)ལ། །ཞིང་རྨོ་བ་ནི་ར་རྨོ་ཡིན། །མངའ་ཐང་མངའ་ནི་མ་མངའ་ལ། །མཚོན་ཆས་གསོད་པ་ག་གསོད་ཡིན། །བསོད་ནམས་དགེ་ནི་བ་བསོད་ལ། །སྨོན་ལམ་འདེབས་པ་འ་འདེབས་ཡིན། །དག་པར་བྱེད་པའི་སྡེབ་སྦྱོར་རིན་ཆེན་རྒྱ་མཚོ་ཞེས་བྱ་བ། །ས་པཎ་ཀུན་དགའ་རྒྱལ་མཚན་གྱིས་སྦྱར་བའོ།།   །།
མཆན།     དག་ཡིག་འདི་བོད་གཞུང་ཤེས་རིག་དཔར་ཁང་གིས་ཕྱི་ལོ་༢༠༠༤ ལོའི་པར་མ་གཞི་བཞག་ཐོག ཕྱི་ལོ་༢༠༠༤ ལོར་མི་རིགས་དཔེ་སྐྲུན་ཁང་གིས་དཔར་བའི་བོད་ཀྱི་བཅུ་ཕྲག་རིག་མཛོད་ཆེན་མོ་ལས་དཔལ་ལྡན་ས་སྐྱ་པའི་གསུང་རབ་པོད་གཉིས་པ། སིམ་ལ་གཏན་སློབ་ཀྱི་ཆོས་དགེ་རྟའུ་ཆོས་མཛད་ཕུན་ཚོགས་དབང་འདུས་ལགས་ཀྱི་《གཙུག་ལག་འཇུག་སྒོ་》ཞེས་པ་བོད་གཞུང་ཤེས་རིག་ལས་ཁུངས་ཀྱིས་ཕྱི་ལོ་༢༠༠༧ ལོར་དཔར་མ་དང། རྡ་ས་བོད་ཀྱི་དཔེ་མཛོད་ཁང་དུ་བཞུགས་པའི་ཤིང་པར་དཔེ་ཐུང་མ་བཅས་ལྷན་ཞིབ་སྡུར་གྱིས་བཀོད་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །ས་སྐྱ་པཎྜིཏ་ཀུན་དགའ་རྒྱལ་མཚན་དཔལ་བཟང་པོ་མཆོག་ནི། བོད་རབ་བྱུང་གསུམ་པའི་ཆུ་སྟག ཕྱི་ལོ་༡༡༨༢ ལོར་འཁོན་གྱི་གདུང་རྒྱུད་ཡབ་ས་སྐྱའི་རྗེ་བཙུན་གྲགས་པ་རྒྱལ་མཚན་གྱི་གཅུང་པོ་ དཔལ་ཆེན་འོད་པོ་ཆེ་དང༌། ཡུམ་མ་གཅིག་གར་ཕུ་མ་ཉི་ཁྲི་ལྕམ་གཉིས་ལ་སྲས་ཆེ་ཆུང་གཉིས་འཁྲུངས་པའི་ནང་ནས་ ཆེ་བ་ཡིན། མཚན་ལ་དཔལ་ལྡན་དོན་གྲུབ་ཏུ་གསོལ་ཞིང༌། རྗེས་སུ་ཁུ་བོ་རྗེ་བཙུན་གྲགས་པ་རྒྱལ་མཚན་གྱི་དྲུང་ནས་དགེ་བསྙེན་གྱི་སྡོམ་པ་ བཞེས་པའི་མཚན་ལ་ཀུན་དགའ་རྒྱལ་མཚན་དུ་གསོལ།  དགུང་ལོ་ཆུང་དུས་ནས་བཟུང་ཚད་མ་རིག་པ་དང་། བཟོ་རིག་པ། སྐར་རྩིས་རིག་པ། སྒྲ་རིག་པ། གསོ་བ་རིག་པ། ཕར་ཕྱིན། དབུ་མ། འདུལ་བ། མཛོད་སོགས་མདོ་སྔགས་ཀྱི་ཟབ་གནད་མ་ལུས་པ་གསན་ཏེ། ཤེས་པའི་རྐང་གྲངས་ཙམ་མིན་པར་ལག་ལེན་ཐོག་འཁྱོལ་ཐུབ་པའི་མཁས་པར་གྱུར། དགུང་ལོ་ཉེར་གསུམ་པར་ཁ་ཆེ་པཎ་ཆེན་ཤཱཀྱ་ཤྲི་བོད་དུ་ཕེབས་པ་དང་མཇལ་ནས་བསྙེན་ རྫོགས་ཀྱི་སྡོམ་པ་བཞེས། མཁན་སློབ་ལས་རིག་གནས་ཆེ་ཆུང་བཅུ་ལ་སྦྱངས་པ་མཐར་ཕྱིན་པར་མཛད་པས་པཎྜི་ཏའི་ མཚན་སྙན་ཐོབ་པ་འདི་བོད་ནང་གི་པཎྜི་ཏ་དང་པོ་དེ་ཡིན། རབ་བྱུང་བཞི་པའི་ཤིང་འབྲུག ཕྱི་ལོ་༡༢༤༤ ལོར་ཧོར་རྒྱལ་པོ་ཨོ་གོ་ཏའི་སྲས་གོ་དན་གྱིས་གདན་ཞུའི་ཡི་གེ་འབྱོར་ཞིང༌། ཡི་གེའི་ནང་དོན་ལ་གདན་དྲངས་པ་ལྟར་མ་ཕེབས་ན་བོད་དུ་དམག་དཔུང་གཏོང་རྒྱུ་ཡིན་ ཞེས་གསལ་བས་དགུང་ལོ་མཐོ་ཡང་བོད་མི་རིགས་ཀྱི་བདེ་འཇགས་དང་ཆོས་ལུགས་ཁག་གི་ བདེ་འཇགས་ཀྱི་ཆེད་དུ་རང་སྲོག་ཕངས་མེད་མཛད་དེ་ཁོང་རང་དང༌། སྐུ་ཚ་འགྲོ་མགོན་ཆོས་རྒྱལ་འཕགས་པ་དང༌། འགྲོ་མགོན་ཕྱག་ན་རྡོ་རྗེ་འཁོར་དང་བཅས་ལང་ཅུ་སྡེ་བཞིའི་ས་ཆར་ཕེབས་ནས་རྒྱལ་ པོ་དང་མཇལ། ཡོན་མཆོད་ཀྱི་འབྲེལ་བ་བྱུང༌། བོད་དུ་དཔོན་རིགས་བསྐོ་ལུགས་དང་ཁྲལ་འུལ་བསྐུལ་ཚུལ་སོགས་ལ་ཞལ་འཆམས་ཏེ། བོད་ཀྱི་བཀའ་གྲོས་ལ་དབང་བའི་བླ་དཔོན་སེར་སྐྱ་རྣམས་ལ་ཡི་གེ་སྔ་ཕྱི་ལན་གཉིས་ བཏང་ནས་དབུས་གཙང་གི་ས་ཕྱོགས་རྣམས་ཧོར་རྒྱལ་པོར་བསྟུན་མཁས་བྱེད་དགོས་པའི་ བཀའ་སློབ་གནང༌། མཐར་དགུང་ལོ་བདུན་ཅུ་བཞེས་པ། རབ་བྱུང་བཞི་པའི་ལྕགས་ཕག ཕྱི་ལོ་༡༢༥༡ ལོར་ལང་གྲུའུ་སྤྲུལ་པའི་སྡེར་སྐུ་གཤེགས། 
གསུང་རྩོམ་ལ་སྡོམ་གསུམ་རབ་དབྱེ་དང༌། ཚད་མ་རིགས་གཏེར། མཁས་འཇུག ལེགས་བཤད་རིན་པོ་ཆེའི་གཏེར་སོགས་བརྡ་སྤྲོད་པའི་གཞུང་མང་དུ་བརྩམས།
༄༅། །དག་པར་བྱེད་པ་སྡེབ་སྦྱོར་རིན་ཆེན་རྒྱ་མཚོ་རྒྱས་པ་བཞུགས་སོ།།
ས་པཎ་ཀུན་དགའ་རྒྱལ་མཚན།(༡༡༨༢-༡༢༥༡)
༄༅། །སྤྱིར་ནི་བོད་ཀྱི་ཡི་གེ་ལ། །དབྱངས་དང་གསལ་བྱེད་གཉིས་སུ་དབྱེ། །དབྱངས་ཡིག་ཨི་ཨུ་ཨེ་ཨོ་བཞི། །གསལ་བྱེད་ཀ་སོགས་སུམ་ཅུ་ཡིན། །གསལ་བྱེད་ཡི་གེ་སུམ་ཅུ་ལས། །རྗེས་འཇུག་ཡི་གེ་བཅུ་དབྱུང་ལ། །དེ་ལས་སྔོན་འཇུག་ལྔ་དབྱུང་བྱ། །ག་ད་བ་མ་འ་སྔོན་འཇུག །ག་ང་ད་ན་བ་མ་འ། །ར་ལ་ས་རྣམས་རྗེས་འཇུག་གོ །ད་ས་གཉིས་ནི་ཡང་འཇུག་སྟེ། །ད་ནི་ན་ར་ལ་གསུམ་དང༌། །ས་ནི་ག་ང་བ་མར་ཐོབ། །སུ་རུ་ར་དུ་ན་ལ་ཏུ། །ལ་དོན་རྣམ་པ་བདུན་དུ་འདོད། །ས་སུ་ག་བ་ད་དྲག་ཏུ། །ང་ད་ན་མ་ར་ལ་དུ། །འ་དང་མཐའ་མེད་ར་དང་རུ། །གི་གྱི་ཀྱི་འི་ཡི་ལྔ་པོ། །རྣམ་དབྱེ་དྲུག་པ་འབྲེལ་སྒྲ་དང༌། །དེ་རྣམས་ས་མཐའ་ཅན་ལྔ་ནི། །རྣམ་དབྱེ་གསུམ་པ་བྱེད་པའི་སྒྲ། །སྦྱོར་ཚུལ་ན་མ་ར་ལ་གྱི། །ད་བ་ས་ཀྱི་ག་ང་གི །འ་དང་མཐའ་མེད་འི་དང་ཡི། །ཀྱང་ཡང་འང་གསུམ་རྒྱན་སྡུད་དེ། །ག་ད་བ་ས་དྲག་མཐར་ཀྱང༌། །ང་ན་མ་ར་ལ་མཐར་ཡང༌། །འ་དང་མཐའ་རྟེན་མེད་པའི་མཐར། །འང་དང་ཡང་གཉིས་སྐབས་བསྟུན་སྦྱོར། །དེ་ཏེ་སྟེ་གསུམ་ལྷག་བཅས་ཏེ། །ན་ར་ལ་ས་དྲག་མཐར་ཏེ། །ད་དེ་ག་ང་བ་མ་འ། །མཐའ་མེད་རྣམས་ལ་ས་སྟེ་འཐོབ། །ཕྲད་དང་རྣམ་དབྱེ་ལ་རྨོངས་ན། །སྡེབ་ལེགས་ཚིག་ཕྲེང་སྤེལ་ནུས་མིན། །དེ་ཕྱིར་བརྡ་སྤྲོད་གཞུང་དོན་ལ། །བརྩོན་པ་དྲག་པོས་སློབ་པར་འཚལ། །ཀ་ར་ཀུ་ཤུའི་ཞལ་ཟས་དང༌། །ཀ་བ་ཀོ་བ་ཀ་རྐྱང་ཡིན། །སྐོར་བ་སྐོར་དང་སྐོར་(དཀོར)མཛོད་དང༌། །ས་མཐར་སྐོར་བ་ས་སྐོར་ཡིན། །རྒྱལ་བའི་སྐུ་ནི་ས་སྐུ་ལ། །རྐུན་མ་དག་ནི་ར་རྐུ་ཡིན། །ཀུ་ཅོ་བྱེད་པ་ཀུ་རྐྱང་ལ། །ལྐུགས་པ་དག་ནི་ལ་ལྐུགས་ཡིན། །བཀྲ་ཤིས་ཚོན་བཀྲ་བ་བཀྲ་ལ། །མགོ་བོའི་སྐྲ་ནི་ས་སྐྲ་ཡིན། །མགོ་མཇུག་མགོ་ནི་མ་མགོ་ལ། །ནད་སོགས་འགོ་བ་འ་འགོ་ཡིན། །དུས་ཚོད་སྔ་བ་ས་སྔ་ལ། །ཐུགས་ལ་མངའ་བ་མ་མངའ་ཡིན། །བརྡུང་བྱའི་རྔ་ནི་ར་རྔ་ལ། །གྲངས་ཀྱི་ལྔ་ནི་ལ་ལྔ་ཡིན། །གོང་མས་མངག་པ་མ་མངག་ལ། །སྔགས་འདྲེན་པ་དང་སྔགས་པ་རྣམས། །ས་སྔགས་ཡིན་པས་ཤེས་པར་བྱ། །གོང་མའི་དྲུང་ནི་ད་དྲུང་ལ། །སྤྱང་གྲུང་འཛོམས་པ་ག་གྲུང་ཡིན། །དྲུང་དུ་མཇལ་བ་མ་མཇལ་ལ། །བུ་ལོན་འཇལ་བ་འ་འཇལ་ཡིན། །འབྲུ་ཡི་གྲོ་ནི་ག་གྲོ་ལ། །མེ་དང་ཉི་མ་ད་དྲོ་ཡིན། །ཤིང་གི་འཁན་པ་འ་འཁན་ལ། །མཁན་པོ་མཁས་པའི་དབང་པོ་དང༌། །མཁར་གྱང་ལ་སོགས་མ་ཡིས་འཕུལ། །དུས་ལས་འདའ་བ་འ་འདའ་ལ། །ལུང་པའི་མདའ་དང་འཕེན་པའི་མདའ། །མ་མདའ་ཡིན་པས་ཤེས་པར་བྱ། །གནམ་གྱི་ཟླ་བ་གྲོགས་ཀྱི་ཟླ། །ཟློག་པ་ཟླུམ་པོ་ཟློ་བ་དང༌། །ཟློས་གར་ལ་སོགས་ཟ་ལ་འདོགས། །གངྒཱའི་ཀླུང་དང་ཆུ་ཀླུང་སོགས། །ཀ་ཀླུང་ཡིན་པས་ཤེས་པར་བྱ། །ས་བདག་ཀླུ་ནི་ཀ་གཡེལ་ལ། །ལེན་པའི་གླུ་ནི་ག་གླུ་ཡིན། །བློན་པོ་དག་ནི་བ་བློན་ལ། །ངན་པས་སླུ་བ་ས་སླུ་ཡིན། །འབྱུང་བའི་རླུང་ནི་ར་རླུང་ལ། །ཡི་གེ་ཀློག་པ་ཀ་ཀློག་ཡིན།། གོན་པའི་སློག་པ་ས་སློག་ལ། །བློ་གྲོས་བློ་ལྡན་བ་བློ་ཡིན། །ལུས་ཀྱི་གློ་བ་ལེབ་མོར་གླེབ། །གླེགས་བམ་གླེགས་ཤིང་གླེགས་ཐག་དང། །གླིང་བུ་གླེན་པ་གློག་དམར་དང། །གླ་བ་གླང་མ་གླིང་བཞི་སོགས། །ག་ལ་ལ་འདོགས་ཤེས་པར་བྱ། །ཡིད་དགའ་བ་ནི་ད་དགའ་ལ། །དུད་འགྲོའི་སྒ་ནི་ས་སྒ་ཡིན། །རྒོད་མ་རྒན་མོ་ར་རྒན་ལ། །དགོན་པ་དག་ནི་ད་དགོན་ཡིན། །ཆུ་ལ་རྒལ་བ་ར་རྒལ་ལ། །ལུས་ཀྱི་སྒལ་པ་ས་སྒལ་ཡིན། །མང་དུ་བསྣན་པ་ས་བསྣན་ལ། །གནན་པར་བྱེད་པ་ག་གནན་ཡིན། །བླུག་པའི་སྣོད་དང་སྣོད་བཅུད་རྣམས། །ས་སྣོད་ཡིན་པས་ཤེས་པར་བྱ། །ནམ་མཁའི་གཟའ་ནི་ག་གཟའ་ལ༑ ༑ཁ་རུ་བཟའ་བ་བ་བཟའ་ཡིན། །གོང་མས་གནང་བ་ག་གནང་ལ། །མངོན་སུམ་སྣང་བ་ས་སྣང་ཡིན། །ས་བདག་གཉན་ནི་ག་གཉན་ལ། །སྒྲ་སྙན་སྐད་སྙན་སྙན་ཞུ་དང༌། །སྙན་ངག་ལ་སོགས་ས་སྙན་ཡིན། །གདོང་གི་གཉེར་མ་ག་གཉེར་ལ། །བཞིན་རས་སྙེར་བ་ས་སྙེར་ཡིན། །འདིང་བའི་སྟན་ནི་ས་སྟན་ལ། །གཏན་འདུན་གཏན་ཚིགས་ག་གཏན་ཡིན། །མིག་གིས་ལྟ་བ་ལ་ལྟ་ལ། །ཞོན་པའི་རྟ་ནི་ར་རྟ་ཡིན། །བླ་མ་བསྟེན་པ་ས་བསྟེན་ལ། །གཞན་ལ་བརྟེན་པ་ར་བརྟེན་ཡིན། །ལྕགས་རིགས་ཞ་ཉེ་ཞ་རྐྱང་ལ། །འཕུར་བའི་བྱ་ནི་བ་བྱ་ཡིན། །འཐུང་བའི་ཇ་ནི་ཇ་རྐྱང་ལ། །ལྗོན་ཤིང་ལྗང་ཁུ་ལ་ལྗང་ཡིན། །གྱེན་ལ་འདྲེན་པ་ད་འདྲེན་ལ། །དངོས་རྫས་འགྲེམ་པ་ག་འགྲེམ་ཡིན། །རྣམ་པ་མང་པོ་ར་རྣམ་ལ། །སྣ་ཚོགས་དག་ནི་ས་སྣ་ཡིན། །དུས་ཀྱི་དབྱར་ནི་ད་དབྱར་ལ། །གཡར་དམ་གཡོར་བ་ག་གཡོར་ཡིན། །ཁོག་པའི་སྙིང་ནི་ས་སྙིང་ལ། །གསར་རྙིང་རྙིང་ནི་ར་རྙིང་ཡིན། །གཅོད་པའི་གྲི་ནི་ག་གྲི་ལ། །མནམ་པའི་དྲི་ནི་ད་དྲི་ཡིན། །གཞན་ལ་སྟེར་བ་ས་སྟེར་ལ། །མཛོད་ཀྱི་གཏེར་ནི་ག་གཏེར་ཡིན། །དངོས་པོ་འཛད་པ་འ་འཛད་ལ། །བྱ་བ་མཛད་དང་ཁང་པའི་མཛོད། །མཛེས་མ་ལ་སོགས་མ་ཡིས་འཕུལ། །སེམས་ཀྱི་རྟོག་པ་ར་རྟོག་ལ། །ཁུངས་སུ་གཏོགས་པ་ག་གཏོགས་ཡིན། །བོར་བའི་སྟོར་བ་ས་སྟོར་ལ། །གཏོར་མ་གཏོར་བ་ག་གཏོར་ཡིན། །སྡེ་པ་དག་ནི་ས་སྡེ་ལ། །སྐུ་ཁམས་བདེ་བ་བ་བདེ་ཡིན། །དབང་དུ་སྡུད་པ་ས་སྡུད་ལ། །བར་ཆད་བདུད་ནི་བ་བདུད་ཡིན། །ནང་དུ་གཤེགས་པ་ག་གཤེགས་ལ། །སྡིག་པ་བཤགས་པ་བ་བཤགས་ཡིན། །མཐོ་བའི་སྒང་ནི་ས་སྒང་ལ། །སྒྱེ་སྣོད་དགང་བ་ད་དགང་ཡིན། །གནས་ནས་སྤགས་པ་ས་སྤགས་ཡིན། །དཔག་ཏུ་མེད་པ་ད་དཔག་ཡིན།། པགས་པ་འབྲི་ཚེ་པགས་རྐྱང་ལ། །སྟག་ལྤགས་སོགས་ལ་ལ་ལྤགས་འབྲི། །དཔལ་འབྱོར་དཔེ་ཆ་ལ་སོགས་པ། །ད་ཡིས་འཕུལ་བས་ཤེས་པར་བྱ། །ལྗོན་ཤིང་སྟག་པ་དུད་འགྲོའི་སྟག །ས་སྟག་ཡིན་པས་ཤེས་པར་བྱ། །དམིགས་ཡུལ་དམིགས་བསལ་ད་དམིགས་ལ། །དུད་འགྲོའི་རྨིག་པ་ར་རྨིག་ཡིན། ། འཚོ་བྱེད་སྨན་པ་ས་སྨན་ལ། །སྤུས་ཀ་དམན་པ་ད་དམན་ཡིན། །ཁང་པའི་སྒོ་ནི་ས་སྒོ་ལ། །སྐལ་དུ་བགོ་བ་བ་བགོ་ཡིན། །མགྱོགས་པར་འགྲོ་བ་མ་མགྱོགས་ལ། །ཡར་ལ་འགྱོགས་པ་འ་འགྱོགས་ཡིན། །ཕྱག་ཏུ་བཞེས་པ་བ་བཞེས་ལ། །དུས་ཀྱི་གཞེས་པ་ག་གཞེས་ཡིན། །ན་ཚོད་གཞོན་པ་ག་གཞོན་ལ། །བཞོན་རྟ་བཞོན་མ་བ་བཞོན་ཡིན། །ཤིང་གི་སྨྱུག་མ་ས་སྨྱུག་ལ། །གཉུག་མར་གནས་པ་ག་གཉུག་ཡིན། །ཉེ་བའི་གཉེན་དང་བཤེས་གཉེན་དང༌། །གཉེན་པོ་ལ་སོགས་ག་གཉེན་ལ། །ཚུར་ལ་བསྙེན་པ་ས་བསྙེན་ཡིན། །རླིག་པ་རློན་པ་རླངས་པ་ཆེ། །ར་ལ་ལ་འདོགས་ཤེས་པར་བྱ། །གཡང་ས་གཡང་ནོར་ག་གཡང་ལ། །དབྱངས་ལེན་པ་ནི་ད་དབྱངས་ཡིན། །མིག་འཕྲུལ་སྒྱུ་མ་ས་སྒྱུ་ལ། །ལུས་ཀྱི་རྒྱུ་མ་ར་རྒྱུ་ཡིན། །རིན་ཆེན་མཚལ་ནི་མ་མཚལ་ལ། །ཞེ་སའི་འཚལ་ནི་འ་འཚལ་ཡིན། །རྒྱ་མཚོ་དག་ནི་མ་མཚོ་ལ། །ཕྱུགས་ཟོག་འཚོ་བ་འ་འཚོ་ཡིན། །རྟ་སོགས་འཚེར་བ་འ་འཚེར་ལ། །འབྲོག་གི་མཚེར་ས་མ་མཚེར་ཡིན། །རིན་ཆེན་གསེར་ནི་ག་གསེར་ལ། །བསེར་བུ་ལྡང་བ་བ་བསེར་ཡིན། །འཛིན་བྱེད་རྙི་དང་སོ་ཡི་རྙིལ། །ཐོབ་པའི་རྙེད་སོགས་ར་མགོ་ཡིན། །སྙན་པའི་སྒྲ་ནི་ས་སྒྲ་ལ། །སྡང་བའི་དགྲ་ནི་ད་དགྲ་ཡིན། །གོང་མའི་གསུང་ནི་ག་གསུང་ལ། །དྲི་བསུང་དག་ནི་བ་བསུང་ཡིན། །བྱ་བ་བཤོལ་བ་བ་བཤོལ་ལ། །ཞིང་རྨོ་གཤོལ་ནི་ག་གཤོལ་ཡིན། །སངས་རྒྱས་བསྟན་པ་ས་བསྟན་ལ། །མི་འགྱུར་བརྟན་པ་ར་བརྟན་ཡིན། ། རིན་ཆེན་གཟི་ནི་ག་གཟི་ལ། །ཆང་གིས་བཟི་བ་བ་བཟི་ཡིན། །ཁ་ལ་མངར་བ་མ་མངར་ལ། །ཚར་དུ་དངར་བ་ད་དངར་ཡིན། །འབྱུང་བའི་རྡོ་ནི་ར་རྡོ་ལ། །དར་བའི་བདོ་ནི་བ་བདོ་ཡིན། །འཛེག་པའི་སྐས་ནི་ས་སྐས་ལ། །ཆུ་ཡི་རྐ་ནི་ར་རྐ་ཡིན། །སྡུག་བསྔལ་བ་ནི་ས་བསྔལ་ལ། །མངལ་ནས་སྐྱེས་པ་མ་མངལ་ཡིན། །ལུས་ཀྱི་རྨ་ནི་ར་རྨ་ལ། །ཁ་སྤུ་སྨ་ར་ས་སྨ་ཡིན། །མི་གསོད་དམེ་བོ་ད་དམེ་ལ། །ལུས་ཀྱི་སྨེ་བ་ས་སྨེ་ཡིན། །ལྕང་མ་ལྕུག་མ་གཞུ་བྱེད་ལྕག །ལྕེབ་དང་ལྕགས་དང་ལྕེ་ལ་སོགས། །ལ་མགོ་ཅན་གྱི་ལྕ་ཡིན་ནོ། །གཅོང་ནད་སྲོག་གཅོད་གཅོང་རོང་དང༌། །གཅེར་བུ་གཅེས་ཕྲུག་ག་ཡིས་འཕུལ། ། འདོགས་པའི་རྟོད་ནི་ར་རྟོད་ལ།། ལུས་ཀྱི་སྟོད་ནི་ས་སྟོད་ཡིན། །རྒོད་པོ་བྱ་རྒོད་ར་རྒོད་ལ། །གད་མོ་དགོད་པ་ད་དགོད་ཡིན། །ཡོད་དེ་མེད་དེ་དེ་རྐྱང་ལ། །ལུས་དང་ས་ཡི་ལྟེ་བ་དང༌། །རང་ཐག་ལྟེ་བ་ལ་ལྟེ་ཡིན། །གྲངས་ཀྱི་སྟོང་ཕྲག་ས་སྟོང་ལ། །གཟུང་བ་གཏོང་བ་ག་གཏོང་ཡིན། །མདུན་དུ་བཤམས་པ་བ་བཤམས་ལ། །གོས་ཀྱི་གཤམ་དང་གཤར་སྦྱང་སོགས། །ག་ཡིས་འཕུལ་བས་ཤེས་པར་བྱ། །མཆོག་དཀར་གཞུ་ནི་ག་གཞུ་ལ། །གླེང་མོ་བྱེད་པ་ག་གླེང་ཡིན། །ཟས་སློང་བ་ནི་ས་སློང་ལ། །གྲོད་པ་ལྟོགས་པ་ལ་ལྟོགས་ཡིན། །རྩེ་མོའི་ཏོག་ནི་ཏ་སྒུར་ཏོག །ཆུང་བའི་དོག་ནི་ད་སྐྱ་ཡིན། །བྱད་ཀྱི་སྣ་ནི་ས་སྣ་ལ། །ཉན་བྱེད་རྣ་བ་ར་རྣ་ཡིན། །དག་འབྱིན་མནའ་ནི་མ་མནའ་ལ། །ན་ཚོད་ན་ཟུག་ན་རྐྱང་ཡིན།། དཔང་པོ་བྱེད་པ་ད་དཔང་ལ། །པང་དུ་སྡོད་པ་པ་རྐྱང་ཡིན། །སྐེ་ཡི་ལྦ་བ་ལ་ལྦ་དང༌། །ནང་དུ་སྦ་བ་ས་སྦ་ལ། །ཆུ་ཡི་རྦ་ནི་ར་རྦ་ཡིན། །སྦལ་པ་དག་ནི་ས་སྦལ་ལ། །གྲལ་ལ་སྡོད་པ་ག་གྲལ་ཡིན། །སོག་ལེས་དྲས་པ་ད་དྲས་ལ། །སྟ་རེ་དག་ནི་ས་སྟ་ཡིན། །ལྷ་བསང་བྱེད་པ་བ་བསང་ལ། །གསང་གཏམ་བྱེད་པ་ག་གསང་ཡིན། །མཚོན་ཆ་གདེང་དང་གདེང་ཐོབ་དང༌། །ཁ་གདང་སོགས་ལ་ག་ཡིས་འཕུལ། །ཉེས་པ་སྙོན་པ་ས་སྙོན་ལ། །ཤེས་པ་སྨྱོ་བ་ས་སྨྱོ་ཡིན། །གཉིད་ལོག་པ་དེ་ག་གཉིད་ལ། །ཚད་པས་རྙིད་པ་ར་རྙིད་ཡིན། །གདམས་ངག་ཞུ་བ་ག་གདམས་ལ། །ཐག་པས་བསྡམས་པ་ས་བསྡམས་ཡིན། །རྩེད་མོ་རྩེ་བ་ར་རྩེ་ལ། །གནོད་པའི་གཙེ་བ་ག་གཙེ་ཡིན། །གྲངས་བརྩི་བརྩེ་སེམས་བརྩོན་འགྲུས་དག།། ར་མགོ་བས་འཕུལ་ཅན་ཡིན་ནོ། །སེམས་ཙམ་པ་ནི་ཙམ་རྐྱང་ལ། །ཁ་ཟས་རྩམ་པ་ར་རྩམ་ཡིན། ། དབུས་གཙང་གཙང་མ་ག་གཙང་ལ། །ལུས་ཀྱི་རྩ་ནི་ར་རྩ་ཡིན། །རི་ཁྲོད་དབེན་དང་དབེན་བཅུག་བྱེད། །ད་ཡིས་འཕུལ་བས་ཤེས་པར་བྱ། །འབིགས་པའི་གསོར་ནི་ག་གསོར་ལ། །བསོད་ནམས་བསོད་སྙོམས་བ་བསོད་ཡིན། །འཆིང་བྱེད་ཞགས་པ་ཞ་ཞགས་ལ། །ཕྱགས་མ་དག་ནི་ཕ་ཕྱགས་ཡིན། །པགས་པ་མཉེན་པ་མ་མཉེན་ལ། །གནོད་འཚེའི་ཉེན་ཁ་འཕུལ་མེད་ཉེན། །ཡུལ་ལྗོངས་ལྗན་ལྗིན་ལྕེ་ཡི་ལྗགས། །ལ་མགོ་ཅན་གྱི་ཇ་ཡིན་ནོ། །རྣམ་འགྱུར་རྣམ་གཡེང་ར་རྣམ་ལ། །སྣམ་བུ་སྣམ་སྦྱར་ས་སྣམ་ཡིན། །སྣག་ཚ་དག་ནི་ས་སྣག་ལ། །རྣག་ཁྲག་རྣག་ནི་ར་རྣག་ཡིན། །སྒོ་ང་དག་ཀྱང་ས་སྒོ་ལ། །ཐུགས་ཀྱི་དགོངས་པ་ད་དགོངས་ཡིན། །གྲངས་ཀྱི་བཞི་ནི་བ་བཞི་ལ། །ས་གཞི་དག་ནི་ག་གཞི་ཡིན། །སྐལ་ལྡན་དག་ནི་ས་སྐལ་ལ། །དུས་ཀྱི་བསྐལ་པ་བས་འཕུལ་སྐལ། །དུད་འགྲོ་གཡི་དང་རིན་ཆེན་གཡུ། །གཡུལ་ཁ་ལ་སོགས་ག་ཡིས་འཕུལ། །རྩིག་པའི་རྨང་ནི་ར་རྨང་ལ། །འབྲས་བུ་སྨིན་པ་ས་སྨིན་ཡིན། །མངའ་ཐང་མངའ་ནི་མ་མངའ་ལ། །ང་ཚོ་ང་རྒྱལ་ང་རྐྱང་ཡིན། །མཚོན་ཆས་གསོད་པ་ག་གསོད་ལ། །དུས་ཀྱི་སྲོད་ནི་ར་བཏགས་སྲོད། །སྡེབ་ཁ་སྡེབ་སྦྱོར་ས་སྡེབ་ལ། །སྨོན་ལམ་འདེབས་པ་འ་འདེབས་ཡིན། །དག་པར་བྱེད་པའི་སྡེབ་སྦྱོར་རིན་ཆེན་རྒྱ་མཚོ་ཞེས་བྱ་བ་རྫོགས་སོ།། །།
མཆན།     མི་རིགས་དཔེ་སྐྲུན་ཁང་དང་། མཚོ་སྔོན་མི་རིགས་དཔེ་སྐྲུན་གཉིས་ནས་དཔར་བསྐྲུན་བྱས་པའི་དཔལ་ལྡན་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་གཞིར་བཟུང་ནས་བསྒྲིགས་པ་ཡིན། དག་ཡིག་འདིར་ཀིརྟི་གྲྭ་ཚང་གི་སྐུ་ཞབས་སོ་རུ་བློ་བཟང་དར་རྒྱས་ལགས་ཀྱིས་འགྲེལ་པ་ཞིག་མཛད་ཡོད་པ་འཕགས་ཡུལ་ཀིརྟིའི་བྱེས་པ་གྲྭ་ཚང་ཆེས་མཐོའི་བོད་ཀྱི་རིག་གནས་སློབ་གཉེར་ཁང་གི་རྩོམ་སྒྲིག་སྡེ་ཚན་ནས་ཕྱི་ལོ་༢༠༠༥ ལོར་དཔར་སྐྲུན་མཛད་ཡོད།
རྩོམ་པ་པོའི་ལོ་རྒྱུས་མདོར་བསྡུས།
༄༅། །ས་སྐྱ་པཎྜིཏ་ཀུན་དགའ་རྒྱལ་མཚན་དཔལ་བཟང་པོ་མཆོག་ནི། བོད་རབ་བྱུང་གསུམ་པའི་ཆུ་སྟག ཕྱི་ལོ་༡༡༨༢ ལོར་འཁོན་གྱི་གདུང་རྒྱུད་ཡབ་ས་སྐྱའི་རྗེ་བཙུན་གྲགས་པ་རྒྱལ་མཚན་གྱི་གཅུང་པོ་ དཔལ་ཆེན་འོད་པོ་ཆེ་དང༌། ཡུམ་མ་གཅིག་གར་ཕུ་མ་ཉི་ཁྲི་ལྕམ་གཉིས་ལ་སྲས་ཆེ་ཆུང་གཉིས་འཁྲུངས་པའི་ནང་ནས་ ཆེ་བ་ཡིན། མཚན་ལ་དཔལ་ལྡན་དོན་གྲུབ་ཏུ་གསོལ་ཞིང༌། རྗེས་སུ་ཁུ་བོ་རྗེ་བཙུན་གྲགས་པ་རྒྱལ་མཚན་གྱི་དྲུང་ནས་དགེ་བསྙེན་གྱི་སྡོམ་པ་ བཞེས་པའི་མཚན་ལ་ཀུན་དགའ་རྒྱལ་མཚན་དུ་གསོལ།  དགུང་ལོ་ཆུང་དུས་ནས་བཟུང་ཚད་མ་རིག་པ་དང་། བཟོ་རིག་པ། སྐར་རྩིས་རིག་པ། སྒྲ་རིག་པ། གསོ་བ་རིག་པ། ཕར་ཕྱིན། དབུ་མ། འདུལ་བ། མཛོད་སོགས་མདོ་སྔགས་ཀྱི་ཟབ་གནད་མ་ལུས་པ་གསན་ཏེ། ཤེས་པའི་རྐང་གྲངས་ཙམ་མིན་པར་ལག་ལེན་ཐོག་འཁྱོལ་ཐུབ་པའི་མཁས་པར་གྱུར། དགུང་ལོ་ཉེར་གསུམ་པར་ཁ་ཆེ་པཎ་ཆེན་ཤཱཀྱ་ཤྲི་བོད་དུ་ཕེབས་པ་དང་མཇལ་ནས་བསྙེན་ རྫོགས་ཀྱི་སྡོམ་པ་བཞེས། མཁན་སློབ་ལས་རིག་གནས་ཆེ་ཆུང་བཅུ་ལ་སྦྱངས་པ་མཐར་ཕྱིན་པར་མཛད་པས་པཎྜི་ཏའི་ མཚན་སྙན་ཐོབ་པ་འདི་བོད་ནང་གི་པཎྜི་ཏ་དང་པོ་དེ་ཡིན། རབ་བྱུང་བཞི་པའི་ཤིང་འབྲུག ཕྱི་ལོ་༡༢༤༤ ལོར་ཧོར་རྒྱལ་པོ་ཨོ་གོ་ཏའི་སྲས་གོ་དན་གྱིས་གདན་ཞུའི་ཡི་གེ་འབྱོར་ཞིང༌། ཡི་གེའི་ནང་དོན་ལ་གདན་དྲངས་པ་ལྟར་མ་ཕེབས་ན་བོད་དུ་དམག་དཔུང་གཏོང་རྒྱུ་ཡིན་ ཞེས་གསལ་བས་དགུང་ལོ་མཐོ་ཡང་བོད་མི་རིགས་ཀྱི་བདེ་འཇགས་དང་ཆོས་ལུགས་ཁག་གི་ བདེ་འཇགས་ཀྱི་ཆེད་དུ་རང་སྲོག་ཕངས་མེད་མཛད་དེ་ཁོང་རང་དང༌། སྐུ་ཚ་འགྲོ་མགོན་ཆོས་རྒྱལ་འཕགས་པ་དང༌། འགྲོ་མགོན་ཕྱག་ན་རྡོ་རྗེ་འཁོར་དང་བཅས་ལང་ཅུ་སྡེ་བཞིའི་ས་ཆར་ཕེབས་ནས་རྒྱལ་ པོ་དང་མཇལ། ཡོན་མཆོད་ཀྱི་འབྲེལ་བ་བྱུང༌། བོད་དུ་དཔོན་རིགས་བསྐོ་ལུགས་དང་ཁྲལ་འུལ་བསྐུལ་ཚུལ་སོགས་ལ་ཞལ་འཆམས་ཏེ། བོད་ཀྱི་བཀའ་གྲོས་ལ་དབང་བའི་བླ་དཔོན་སེར་སྐྱ་རྣམས་ལ་ཡི་གེ་སྔ་ཕྱི་ལན་གཉིས་ བཏང་ནས་དབུས་གཙང་གི་ས་ཕྱོགས་རྣམས་ཧོར་རྒྱལ་པོར་བསྟུན་མཁས་བྱེད་དགོས་པའི་ བཀའ་སློབ་གནང༌། མཐར་དགུང་ལོ་བདུན་ཅུ་བཞེས་པ། རབ་བྱུང་བཞི་པའི་ལྕགས་ཕག ཕྱི་ལོ་༡༢༥༡ ལོར་ལང་གྲུའུ་སྤྲུལ་པའི་སྡེར་སྐུ་གཤེགས། 
གསུང་རྩོམ་ལ་སྡོམ་གསུམ་རབ་དབྱེ་དང༌། ཚད་མ་རིགས་གཏེར། མཁས་འཇུག ལེགས་བཤད་རིན་པོ་ཆེའི་གཏེར་སོགས་བརྡ་སྤྲོད་པའི་གཞུང་མང་དུ་བརྩམས།
༄༅། །དག་ཡིག་ཉེར་མཁོ་བསྡུས་པ་སྡེབ་སྦྱོར་ཡིད་བཞིན་ནོར་བུ་ཞེས་བྱ་བ་བཞུགས་སོ།།
ས་པཎ་ཀུན་དགའ་རྒྱལ་མཚན། (༡༡༨༢-༡༢༥༡)
༄༅། །ཨོཾ་སྭསྟི་སིདྡྷཾ། །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །རྒྱ་ཆེན་བློ་ཡི་སྣང་བ་སྐྱེད། །བསམ་ལས་འདས་པའི་ཡོན་ཏན་ཅན། །གསེར་ཞུན་ཉི་མ་འཆར་ཀའི་སྐུ། །འཇམ་དཔལ་མགོན་ལ་ཕྱག་འཚལ་ལོ། །གང་ཞིག་གསུང་རབ་རྣམས་ཀྱི་དོན། །གཏན་ལ་འབེབས་པར་སྨོས་ཅི་འཚལ། །འཇིག་རྟེན་ཕལ་པའི་རྣམ་གཞག་དག །བྱེད་ཀྱང་ཚིག་གི་སྦྱོར་བ་གཅེས། །དེ་སླད་སྔོན་གྱི་མཁས་པ་ཡི། །ལེགས་བཤད་འཐོར་བ་རྣམས་བསྡུས་ཤིང༌། །སྦས་པ་རྣམས་ཀྱང་ཕྱིར་ཕྱུང་ནས། །ཀུན་གྱིས་གོ་བར་བྱ་ཕྱིར་བརྩམས། །འཕྲུལ་ཡིག་སུམ་ཅུ་ཐམ་པ་ལ། །བུ་དང་འདོགས་རྣམས་བཏགས་ནས་ཀྱང༌། །འཕུལ་ཡིག་མཐའ་རྟེན་སྦྱར་བ་ཡིས། །བརྗོད་པ་ཀུན་གྱི་རྟེན་དུ་འགྱུར། །ཡི་གེ་སུམ་ཅུ་བུ་ནི་བཞི། །ཡ་བཏགས་བདུན་དང་ར་བཏགས་བཅུ། །དེ་བཞིན་འོག་ཏུ་ལ་བཏགས་དྲུག །ཝ་བཏགས་རྣམ་པ་བཅུ་གཉིས་དང༌། །ར་ལ་བཏགས་པ་བཅུ་གསུམ་དང༌། །ལ་ལ་བཏགས་པ་བཅུ་དང་ནི། །ས་ལ་བཏགས་པ་བཅུ་གཉིས་དང༌། །འཕུལ་ཡིག་ལྔ་དང་མཐའ་རྟེན་བཅུ། །སྟེང་འོག་དག་གི་ཡི་གེ་ལ། །གཉིས་ཀ་ཡིན་དང་གཉིས་ཀ་མིན། །སྟེང་ཡིག་ཡིན་ནའང་འོག་ཡིག་མིན། །འོག་ཡིག་ཡིན་ནའང་སྟེང་ཡིག་ནི། །མིན་པ་ཞེས་བྱའི་མུ་བཞི་སྟེ། །རིམ་པས་ཀ་ཆ་ས་ཅ་བཞིན། །འཕུལ་ཡིག་དང་ནི་མཐའ་རྟེན་ལ། །གཉིས་ཀ་ཡིན་དང་གཉིས་ཀ་མིན། །མཐའ་རྟེན་ཡིན་ནའང་འཕུལ་ཡིག་ནི། །མིན་པ་ཞེས་བྱའི་མུ་གསུམ་སྟེ། །ག་དང་ཁ་དང་ང་བཞིན་ནོ། །སྡེབ་སྦྱོར་ཡིད་བཞིན་ནོར་བུ་ལས་སྤྱིའི་སྡོམ་ཚིག་གསལ་བར་བསྟན་པའི་རབ་ཏུ་བྱེད་པ་སྟེ་དང་པོའོ།། །།
དེ་ལྟར་གྲངས་ཀྱིས་མདོར་བསྟན་པ། །ད་ནི་དབྱེ་བས་རྒྱས་པར་བཤད། །ཡི་གེ་སུམ་ཅུའི་དཔེར་བརྗོད་ནི། །ཨ་ཕ་ཁོ་ནི་ཇ་ཆང་ཤ །གཅིག་པུ་ཟ་འཛུ་དེ་ལ་ཧེ། །ཉེ་ཝ་ཚོ་ཡིས་ཏི་ཀ་རེ། །ཐོབ་ཙམ་ཞུ་ཞེས་བྱ་བ་ཡིན། །གུ་གུ་ཞབས་ཀྱུ་འགྲེང་བུ་དང༌། །ན་རོ་རྣམས་ནི་བུ་བཞི་སྟེ། །ཡི་གེ་ཀུན་ལ་སྦྱར་རུང་དཔེར།། ཚིག་འདི་ཡིད་ཀྱིས་འདྲིས་བགྱིའི་ཕྱིར། །བུ་ཚུར་མྱུར་དུ་གཟུངས་སུ་ཟུང༌། །གཡེལ་མེད་བཤེས་གཉེན་ཉེར་བསྙེན་ཏེ། །ཆོས་ནོར་ལོངས་སྤྱོད་ཡོངས་ཐོབ་མཛོད། །ཡ་བཏགས་བདུན་དང་ར་བཏགས་ནི། །བཅུ་ཞེས་བཤད་པ་དེ་དག་དཔེར། །ཀྱེ་མ་གྲོགས་ཁྱེད་ཆང་ལ་དགྱེས། །རྟོག་དཔྱོད་ཕྱོགས་བཅུར་བྱེད་ཅིང་མྱོང༌། །བཀྲ་ཤིས་འཁྲིགས་པའི་གྲྭ་ས་འདིར། །དྲ་སྒོ་སྤྲས་པའི་ཕྲེང་སྒོ་ཅན། །བྲང་ཁང་ནང་ན་སྨྲ་མཁན་བྱ༑ ༑སྐེ་བ་བསྲིངས་ནས་ཧྲིག་གེ་བལྟ། །ལ་བཏགས་དྲུག་གི་དཔེར་བརྗོད་ནི། །ཀླ་ཀློ་གླེན་པ་བླུན་པོ་རྣམས། །ཟླ་བོ་བརླག་པའི་བྱ་བ་སློབ། །ཝ་བཏགས་བཅུ་གཉིས་དཔེར་བརྗོད་ནི། །ཀྭ་ཡེ་ཁྭ་མཁན་གྲྭ་པ་འདི། །ལན་གྲངས་བཅོྭ་བརྒྱད་རྩྭ་ཁུར་ཁུར། །ལན་ཚྭ་ཟོ་ལ་ཕྲུག་ཞྭ་གྱོན། །ཟྭ་ཐུག་རྭ་གཟར་དག་གིས་བཅུས། །ཤྭ་ཆུ་སྭོགས་ལ་འཛེམ་མེད་རྒོལ། །ཕུ་དུང་ཧྭ་གཏོད་གོས་རྣམས་གྱོན། །ར་ལ་བཏགས་པ་བཅུ་གསུམ་དཔེར། །མཐུན་རྐྱེན་རྒྱགས་ཆུ་རྔམས་པོ་ཆེ། །རྗེ་བོ་རྙིང་པར་བརྟེན་པ་ཡིས། །མཚོ་ཆེན་རྡོལ་བ་རྣམས་ཀྱི་རྦ། །རྨང་གནས་རྩེ་མོའི་རྫོང་དུ་ནི། །རླུང་གིས་བསྐྱོད་འདྲ་ཐོབ་པར་འགྱུར། །ལ་ལ་བཏགས་པ་བཅུ་པོ་དཔེར། །ལྐུགས་པ་འདི་ཡིས་ལྒང་གྲོད་ལྔ། །ལྕུག་ཕྲན་ལྗོན་པའི་ལྟོང་ནས་རྙེད། །བལྡབས་ནས་ཟོས་པར་ལྤགས་པ་འདིས། །བྲེས་པའི་ལྷུམས་དག་བདེ་བར་འགྱུར། །ས་ལ་བཏགས་པ་བཅུ་གཉིས་ནི། །ཟས་སྐོམ་བསྒྲིགས་པའི་སྔ་རོལ་དུ། །སྙན་རྒྱུད་སྟེར་བའི་སྡོམ་བརྩོན་དེས། །སྣ་ཚོགས་སྤེལ་ཞིང་སྦྱར་བ་ཡི། ། མདོ་དང་སྨོན་ལམ་བཀའ་བསྩལ་ཏེ། །སླད་ནས་ཟས་ཀྱི་བྱ་བ་བྱས། །ག་ད་བ་མ་འ་དང་ལྔ། །འཕུལ་ཡིག་ལྔ་ཡིས་འཕུལ་བ་ནི། །ག་ཡིས་འཕུལ་བ་བཅུ་གཅིག་དཔེར། །གཅིག་པུ་གཉིས་སུ་མེད་པར་ནི། །གཏན་དུ་གདན་སར་གནས་པའི་ཚེ། །གཙུག་ལག་གཞུང་རྣམས་བློ་ལ་བཟུང༌། །གཡེལ་མེད་བདེ་གཤེགས་གསུང་རབ་བལྟས། །ད་ཡིས་འཕུལ་བ་དྲུག་གི་དཔེར། །དཀར་པོ་དགེ་བའི་དངོས་གྲུབ་ཏུ། །དཔལ་འབྱོར་དབང་ཕྱུག་མི་དམན་ཐོབ། །བ་ཡིས་འཕུལ་བ་བཅུ་ཡི་དཔེར། །བཀྲ་ཤིས་བགྲང་ཡས་བཅོམ་ལྡན་བཏུད།། བདག་གིས་བཙུན་ཚུགས་ཚུལ་བཞིན་བཟུང༌། །སྡིག་པ་བཤགས་ནས་དགེ་བ་བསགས། །མ་ཡིས་འཕུལ་བ་བཅུ་གཅིག་དཔེར། །མཁས་པ་མགོན་པོའི་མངོན་སུམ་དུ། །མཆིས་ནས་མཇལ་བས་མཉེས་གྱུར་ཏེ། ། མཐོ་བའི་མདུན་མ་འགྲུབ་བམ་མནོ། །མཚན་མོ་རྨི་ལྟས་མཛེས་པར་རྨིས། །འས་འཕུལ་བཅུ་ཡི་དཔེར་བརྗོད་ནི། །འཁུན་ཞིང་འགུལ་བའི་ལུས་འཆང་དེ། །འཇའ་མོ་འཐད་པར་འདུག་ཅེས་ཏེ། །འཕྱོན་མ་འབོར་བ་འཚོལ་ཞེས་འཛེར། །ག་ང་ད་ན་བ་མ་འ། །ར་ལ་ས་བཅུ་མཐའ་རྟེན་ཏེ། །ཕྱོགས་ཙམ་རིམ་བཞིན་དཔེར་བརྗོད་ན། །བདག་ཀྱང་ཁྱེད་བཞིན་འགྲུབ་སྙམ་དགའ། །མྱུར་དུ་མཇལ་ཞུས་ལྟ་བུ་སྟེ། ། ཀ་ན་ཨ་ཡི་བར་དག་ལ། །ཕལ་ཆེར་འཇུག་སྟེ་སྐབས་ཐོབ་ཤེས། །རྐྱང་པ་འཕུལ་ལ་འ་མཐའ་དགོས། ། བརྩེགས་དང་བུ་དྲུག་ཅན་ལ་སྤང༌། །དེ་ཕྱིར་འ་ནི་མཐའ་རྟེན་ཕྱིར། །འི་དང་འ་སོགས་ཚེག་བར་མིན། ། སྡེབ་སྦྱོར་ཡིད་བཞིན་ནོར་བུ་ལས། །གྲངས་ངེས་བསྟན་པའི་རབ་ཏུ་བྱེད་པ་སྟེ་གཉིས་པའོ།། །། 
ཀ་སོགས་སུམ་ཅུའི་དག་ཡིག་ཚོགས་ཆེས་པས་འབྲི་མ་ཐུབ་པས། འདིར་ད་ལན་སྔོན་དུ་ཉེ་བར་མཁོ་བའི་ཚིག་ཕྲད་ཀྱི་རབ་ཏུ་བྱེད་པ་བྲི་བར་བྱའོ། །
མཐའ་རྟེན་ཡི་གེ་བཅུ་དང་ནི། །རྐྱང་པ་དང་ནི་འདོགས་ཅན་ཏེ། །ཡི་གེ་བཅུ་ཡི་འདུ་བྱེད་ཀྱིས།། རྗེས་འཇུག་ཇི་ལྟར་ཐོབ་ཚུལ་དཔེར། །ད་བ་ས་ཀྱི་ག་ང་གི །ན་མ་ར་ལ་གྱི་སྟེ་དཔེར། །ཁྱོད་ཀྱི་རྒྱབ་ཀྱི་གཡས་ཀྱི་ཆ། །བདག་གི་གདོང་གི་ངོས་ན་མཆིས། །མདུན་གྱི་རུམ་གྱི་སྐོར་གྱི་ནི། །མངལ་གྱི་སྒོ་དེ་བདག་ལ་སྟོན། །འ་དང་རྐྱང་པ་འདོགས་ཅན་གྱི། །རྗེས་སུ་འི་ཐོབ་ཚིགས་བཅད་ཀྱི། །ཡི་གེ་མ་ཚང་ཡི་སྟེ་དཔེར། །ལྷ་ཡི་བདེ་བས་གང་བ་ཡི། །རྩེ་དགའི་དགའ་བ་བདེ་བའི་མཆོག །དེ་སུས་མྱང་བ་དགའ་བའི་དཔལ། །ས་ཡི་བདག་པོ་དེ་ཡི་བཞིན། །ག་དང་བ་ཡི་རྗེས་སུ་ཏུ། །ང་ད་ན་མ་ར་ལ་དུ། །ས་སུ་འ་དང་འདོགས་ཅན་དང༌། །རྐྱང་པར་རུ་སྟེ་དཔེ་རིམ་བཞིན། །རྟག་ཏུ་རབ་ཏུ་འབྱུང་དུ་དེ། །སྣོད་དུ་རྒྱུན་དུ་ཞིམ་དུ་ཟོ། །མྱུར་དུ་མཇལ་དུ་འོང་དུས་སུའང༌། །བཟའ་རུ་ཡོད་པའི་གནས་འདི་རུ། །ཁ་རུ་ཞིམ་རྒུའི་ཟས་འདི་སྦྱིན། །ད་དེ་ན་ར་ལ་ས་ཏེ། །བཏུ་དེ་ལེན་ཏེ་བྱིན་པ་ཡིས། །བསྐྱར་ཏེ་འཐུལ་ཏེ་འཛེགས་ཏེ་བྱུང༌། །ག་ང་བ་མ་འ་རྣམས་དང༌། །འདོགས་ཅན་རྐྱང་མཐར་ས་སྟེ་དཔེར། །སྐྲག་སྟེ་གསང་སྟེ་གནས་པ་ཡིས། །ཐུབ་སྟེ་འཛུམ་སྟེ་དགའ་སྟེ་གདའ། །བདེ་སྟེ་ཤ་ཆང་ཟ་སྟེ་སྣང༌། །ག་ད་བ་སའི་རྗེས་སུ་ཀྱང༌། །སྐབས་འགར་ན་ཡི་རྗེས་སུའང་ཀྱང༌། །བདག་ཀྱང་འབད་ཀྱང་འབྲས་མེད་པའི། །བྱ་བ་ཐོབ་ཀྱང་དེས་ཀྱང་ཅི། །འོན་ཀྱང་འཕྲལ་གྱི་འཚོ་བ་འབྱུང༌། །ང་འ་ན་མ་ར་ལ་དང༌། །འདོགས་ཅན་རྐྱང་པའི་རྗེས་སུ་ཡང༌། །ཡང་ཡང་སྐྱེས་བུ་འགའ་ཡང་ནི། །བྱོན་ཡང་ནམ་ཡང་མ་ཕྲད་དེ། །སླར་ཡང་མཇལ་ཡང་ནང་དུ་ཡང༌། །ཁ་ཟས་ལ་ཡང་སྤྱན་མ་འདྲོང༌། །འདོགས་ཅན་རྐྱང་མཐའ་ཕལ་ཆེར་འང༌། །ཚིགས་བཅད་མ་ཚང་ཡང་སྟེ་དཔེར། །ཅི་ཡང་བསགས་པ་འཛད་པ་ཡང༌། །དེ་འདྲ་རེ་འགའ་འབྱུང་བའང་སྲིད། །ག་ད་བ་ཅིང་ས་མཐར་ཤིང༌། །ཕྱུག་ཅིང་བླུན་པ་རྒུད་ཅིང་འགྲོ། །ཟབ་ཅིང་གསལ་བ་མཁས་ཤིང་བཙུན། །ང་འ་ན་མ་ར་ལ་དང༌། །འདོགས་ཅན་རྐྱང་པ་རྣམས་ཞིང་དཔེར། །དྲང་ཞིང་བདེ་བ་རབ་དགའ་ཞིང༌། །སྙན་ཞིང་འགྱུར་བ་འཇམ་ཞིང་མཛེས། །དར་ཞིང་རྒྱས་པ་འཚལ་ཞིང་བདག །བདེ་ཞིང་སྐྱིད་ནས་ཟ་ཞིང་སྣང། ། ག་ད་བ་ཅེས་ང་འ་དང༌། །ན་མ་ར་ལ་ས་དང་ནི། །རྐྱང་པ་འདོགས་ཅན་ཞེས་ཏེ་དཔེར། །རྟག་ཅེས་བྱ་བའི་བདག་ཡོད་ཅེས། །སྨྲ་བ་ཟབ་ཅེས་བྱུང་ཞེས་ཐོས། །གདའ་ཞེས་འདི་ལྟ་ཡིན་ཞེས་པའམ། །འདི་ཙམ་ཞེས་པར་འགྱུར་ཞེས་པར། །འཁྲུལ་ཞེས་སྟོན་པས་ལེགས་གསུངས་ཞེས། །མཁས་པ་ཞེས་བྱས་སྨྲ་ཞེས་བཤད།། ཁ་ཅིག་ས་མཐར་ཤེས་ཞེས་ཟེར། །མི་འཐད་པར་མཐོང་ཁོ་བོས་དོར། །ག་ད་བ་ཅིག་ས་མཐར་ཤིག །རྐྱང་པའི་རྗེས་སུ་ཅིག་ཡིན་དཔེར། །ཤོག་ཅིག་སོད་ཅིག་རྒྱབ་ཅིག་ཅེས། །གྱིས་ཤིག་ཅེས་ནི་ཁ་ཅིག་སྨྲ། །ང་འ་ན་མ་ར་ལ་དང༌། །འདོགས་ཅན་རྣམས་ཀྱི་མཐར་ཞིག་དཔེར། །ཅུང་ཞིག་བསྟོད་ལ་འགའ་ཞིག་ལ། །ཕྲིིན་ཞིག་ནམ་ཞིག་བསྐུར་ཞིག་ཅེས། །ངལ་ཞིག་གསོ་ལ་རེ་ཞིག་སྨྲོས། །ན་ར་ལ་གསུམ་རྗེས་སུ་ནི། །(ཕྱིནད། གྱུརད། རོལད། )སྒྲ་སྒྱུར་སྔ་མས་(སྐ་བ་དཔལ་བརྩེགས་ལ་སོགས་པ)ད་དྲག་བཞེད། །དེ་ལ་ཅིང་ཅེས་ཅིག་འཐོབ་ཀྱང༌།། ཕྱི་མ་(རྔོག་ལོ་དཔང་ལོ་ལ་སོགས་པ)རྣམས་ཀྱིས་ད་དྲག་དོར། །འོན་ཀྱང་དེ་དང་ཤན་འདྲ་བ། །འགའ་ཡོད་པ་ཡང་བཤད་ཀྱིས་ཉོན། །སྤྱིར་ནི་ན་དང་ར་དང་ལའི། །རྗེས་སུ་ཞིང་ཞེས་ཞིག་ཡིན་ནའང༌། །ད་དྲག་སྦྱོར་ན་ཐོབ་པ་དེར། །ཅིང་ཅེས་ཅིག་ཅེས་ཐོབ་སྟེ་དཔེར། །མཁས་པར་མཁྱེན་ཅིང་ཡོན་ཏན་གྱིས། །བརྒྱན་ཅེས་ཐོབ་ཀྱིས་སྟོན་ཅིག་ཅེས། །ཟེར་ཅིང་མཐོང་ནས་མཚརད་ཅེས་ཏེ། །བདག་ཀྱང་འདི་འདྲར་གྱུརད་ཅིག་ཅེས། །སྨོན་ལམ་བསྩལད་ཅིང་སློབ་པར་ནི། །འཚལད་ཅེས་ཟེརད་ཅེས་མྱུར་སྩོལད་ཅིག །ག་ད་བ་མཐར་ཅེ་ན་དང༌། །ས་མཐར་ཤེ་ན་སྦྱར་ཏེ་དཔེར། །སུ་འདུག་ཅེ་ན་བླ་མ་བཞུགས། །ཅི་མཛད་ཅེ་ན་དབང་བསྐུར་ཏེ། །སུས་ཐོབ་ཅེ་ན་ཕྱུག་པོ་ཚོས། །རྒྱུ་ཅིས་ཤེ་ན་ནོར་ལྡན་གྱིས། །ང་འ་ན་མ་ར་ལ་དང༌། ། འདོགས་ཅན་རྐྱང་པར་ཞེ་ན་དཔེར། །སུ་བྱུང་ཞེ་ན་ཧོར་འདྲ་སྟེ། །དུ་གདའ་ཞེ་ན་མང་པོའོ། །སུ་ཡིན་ཞེ་ན་རྒྱལ་པོའི་སྟེ། །ཁྲིམས་ཀྱིས་དབེན་ནམ་ཞེ་ན་དབེན། །ཅི་སྐོར་ཞེ་ན་རྒྱལ་ཁམས་ཏེ། །གང་འཚལ་ཞེ་ན་ནོམ་པའོ། །ཅི་བགྱི་ཞེ་ན་སྐྱེལ་བ་སྟེ། །སུ་ལ་ཞེ་ན་སྨད་འཚོང་ལའོ། །ག་ད་བ་ས་ངེས་པར་པ། །ཟག་པ་མེད་པའི་བདེ་བ་དེ། །ཐོབ་པ་ཉེས་པ་ཀུན་ལས་གྲོལ། །ང་འ་ན་མ་ར་ལ་དང༌། །འདོགས་ཅན་རྐྱང་པ་རྣམས་ཀྱི་མཐར། །པ་དང་བ་གཉིས་ཅི་རིགས་ཏེ། །ཁང་པར་འཁྲ་བའི་མདའ་པ་དང༌། །མཛའ་བ་ངན་པ་འཛིན་པ་དག །དམ་པས་ལྟ་བུར་འཛེམ་པ་ན། །ཐར་པ་ཐོབ་ཅིང་འཁོར་བ་སྤངས། །འཁྲུལ་པ་སྤངས་ན་གྲོལ་བར་འགྱུར། །ཕྱི་པས་ཞི་བ་མི་ཐོབ་སྟེ། །ཚྭ་པ་ཚ་བས་གདུངས་དང་མཚུངས། །དྲིས་སམ་སྡུད་ཚིག་སྐབས་སུ་ནི། །མཐའ་རྟེན་རྣམས་ལ་མ་སྦྱར་ཞིང༌། །སྐབས་འགར་ར་ལ་ཏམ་དང་ནི། །འདོགས་ཅན་རྐྱང་པ་འམ་སྟེ་དཔེར། །འདུག་གམ་བྱུང་ངམ་ཡོད་དམ་དང༌། །ཡིན་ནམ་གྲུབ་བམ་སྒོམ་མམ་དང༌། །གདའ་འམ་འགྱུར་རམ་འཚལ་ལམ་དང༌། །ཤེས་སམ་ཟེར་ཏམ་གཏམ་གོ་འམ། །ཁ་འམ་ཞེས་པ་ལྟ་བུའོ། །རྫོགས་ཚིག་སྐབས་སུ་ན་ར་གཉིས། །མ་གཏོགས་མཐའ་རྟེན་བརྒྱད་པོ་ལ། །རང་ལ་ན་རོ་སྦྱར་ཏེ་དཔེར། །ཁྱོད་ནི་ཕྱུག་གོ་གཤིས་བཟང་ངོ༌། །གཏོང་ཡང་ཕོད་དོ་ཆོས་སྒྲུབ་བོ། །འཁོར་ཡང་འཛོམ་མོ་བཞུགས་དགའ་འོ༑ ༑ཐུགས་ཀྱང་དལ་ལོ་ཞེས་ཐོས་སོ། །ན་ར་གཉིས་ལ་ན་རོ་དང༌། །ཏོ་ཞེས་གཉིས་སུ་འགྱུར་བ་དང༌། ། དེ་བཞིན་ནོ་ཞེས་པ་དྲན་ཏོ། །ངོ་མཚར་རོ་ཞེས་གཞན་ཟེར་ཏོ། །རྐྱང་པ་འདོགས་ཅན་འོ་སྟེ་དཔེར། །ཤ་ནི་ཟ་འོ་སྐྱིད་འདི་འོ། །དེ་རྣམས་ལ་ནི་ཉིས་ཤད་དང༌། །ལེ་འུའི་མཚམས་སུ་བཞི་ཤད་ཐོབ། །རྐྱང་ཤད་དང་ནི་ཚེག་ཤད་དག །ཐོབ་ཚུལ་སྐབས་དང་སྦྱར་ནས་དཔྱད། །ག་ཡི་མཚམས་སུ་ཆིག་ཤད་བྲི། །(ང་ཡིག་མ་གཏོགས་)ཤད་གོང་རྣམས་སུ་ཕྱི་ཚེག་སྤང༌། །སྡེབ་སྦྱོར་ཡིད་བཞིན་ནོར་བུ་ལས། །ཚིག་ཕྲད་གསལ་བར་བཤད་པའི་རབ་ཏུ་བྱེད་པ་སྟེ་བཞི་པའོ།། །།
ཚོགས་པས་ཚོམས་སུ་བྱོན་པ་ནི། །ཕལ་པའི་ཆང་གིས་ཟིན་པ་(བཟི་བ་)ཡིན། །ཕུན་ཚོགས་ཕྲིན་ལས་རིམ་གྲོ་པ། །སྐུ་ཁམས་ཁྲོས་དང་ཁྲོ་བ་དང༌། །ཕྲ་མ་འཁོན་འཛིན་ཅན་དང་ཕྲད། །ཕལ་ལ་ཕྲག་པར་ཕྱུང་བ་ཡི། །ཕྲད་པ་ཚོན་གྱིས་ཁ་བསྒྱུར་བ། །ཕྲ་མོ་ཕལ་ཆེར་ཁྲོན་པར་ལྷུང༌། །ཐུར་དུ་བབས་ཏེ་ཕྱིན་པ་ཡིས། །ཕྲན་ཚེགས་ཚོམས་(ཙམ་)ལས་མ་རྙེད་ཕམ། །སྐད་ཅིག་ཐང་ཅིག་ཡུད་ཙམ་ཅིག །ཤོག་ཅིག་སྡོད་ཅིག་ཁ་ཅིག་ཟེར། །ཞེས་སོགས་རྣམས་ལ་འཕུལ་ཡིག་སྤང༌། །ལྷ་བཙུན་བཟའ་བཏུང་མེད་པ་དང༌། །ཆེ་བཙུན་ན་བཟའ་ཧྲུལ་བ་དང༌། །ལྷ་རྗེ་ང་རྒྱལ་ཆེ་བ་དང༌། །བྱ་རྒོད་རྡོ་རྗེ་བཅོམ་པ་རྣམས། །མེ་ཏོག་རྒྱ་མཚོར་ལྷུང་བ་འདྲ། །ཞེས་སོགས་མཐའ་རྟེན་མེད་ཕྱིར་སྤང༌། །བདུད་རྩི་ཐུགས་རྗེ་བྱང་ཆུབ་སོགས།། མཐའ་རྟེན་ཡོད་ཀྱང་ནོར་བས་སྤང༌། །ལྷ་རྫས་རྒྱ་ཆེར་དཔངས་མཐོ་སྟེ། །མྱང་འདས་ཐོབ་པའི་རྒྱུར་གྱུར་ནས། །ཕར་ཕྱིན་རྫོགས་ཏེ་ཉེར་ཞི་དང༌། །དབྱེར་མེད་སོགས་ལ་མཐའ་རྟེན་ནི། །ལྷུག་པའི་ཚེ་ན་མི་འཐོབ་ཀྱང༌། ། ཚིགས་བཅད་སྡེབ་སྦྱོར་དགོས་པའང་ཡོད། །ཏིང་ངེ་འཛིན་དང་འགྱུར་རོ་དང༌། །གཞོན་ནུ་ཆུང་ངུ་ཉུང་ངུ་སོགས། །ཕྱི་མའི་ཚིག་གི་ཤུགས་དག་གིས། །ཅུང་ཟད་ཕན་པས་ངེས་པར་སྦྱོར། །སྡེབ་སྦྱོར་ཡིད་བཞིན་ནོར་བུ་ལས། །འཕུལ་ཡིག་དང་མཐའ་རྟེན་རྣམ་པར་དབྱེ་བའི་རབ་ཏུ་བྱེད་པ་སྟེ་ལྔ་པའོ།། །།
ར་རྐ་ད་དཀའ་ས་སྐ་རྣམས། །ཆུ་ལམ་མི་ནུས་ལྕེ་ཡི་ཡུལ། །བ་འོག་བཀའ་ནི་རྒྱལ་བའི་གསུང༌།། ར་རྒོ་ས་སྒོ་བ་བགོ་བ། །རི་དྭགས་སྒོ་སྲུང་གོས་གྱོན་ཏེ། །བ་འོག་ས་བསྒོ་བཀའ་བསྒོ་འོ། །ལ་ལྐལ་ས་སྐལ་བ་སའི་བསྐལ། །མེད་དང་ཐོབ་དང་དུས་ཡིན་ལ། །ར་རྒ་ས་སྒ་ད་དགའ་རྣམས། །ན་ཚོད་རྟ་སྒ་ཡིད་དགའ་སྟེ། །ལ་ལ་ག་བཏགས་སྨན་གྱི་མིང༌། །ས་སྔ་ལ་ལྔ་ར་རྔ་རྣམས། །དུས་དང་གྲངས་དང་བརྡུང་བྱ་སྟེ༑ ༑མ་འོག་མངའ་ནི་ཞེ་ས་འོ། །ཉེ་དུ་གཉེན་ནི་གས་འཕུལ་ཏེ། །རེག་བྱ་མཉེན་པ་མས་འཕུལ་ལོ། །བ་འོག་ས་བསྙེན་དྲུང་དུ་བཏུད། །ས་བདག་གཉན་ནི་གས་འཕུལ་ཏེ། །རྣ་བར་སྙན་པ་ས་སྙན་ཡིན། །ཆོས་མཉན་མ་ཡིས་ཉ་འཕུལ་ཏེ། །བ་འོག་ར་བརྙན་གཟུགས་བརྙན་ནོ། །གཏར་བ་ནད་ཁྲག་འབྱིན་པ་སྟེ། །བ་འོག་ས་བསྟར་ཆས་གཟབ་པའོ། །ཏར་ལ་བརྒྱུས་པ་ཏ་རྐྱང་ཡིན། །ག་གཏན་ས་སྟན་བ་ས་བསྟན། །རྒྱུན་དུ་གདིང་བྱ་གཞན་བསྟན་ཏེ། །བ་འོག་ར་བརྟན་མི་འགྱུར་བ། །ག་འོག་གདའ་དང་བ་འོག་བདའ། །ཞེ་ས་དང་ནི་ཟས་སྐོམ་ཞིམ། །བ་འོག་ར་བརྡ་ལག་བརྡ་ཡིན། །བ་བདུག་ག་གདུག་ས་སྡུག་རྣམས། །སྤོས་དང་སྦྲུལ་དང་མཛེས་ཉོན་མོངས། །ག་གཅིན་ས་ལ་པ་བཏགས་སྤྱིན། །མི་གཙང་བ་དང་འབྱར་བྱེད་དོ། །དས་འཕུལ་དཔྱད་དང་ས་བཏགས་སྤྱད། །ཤེས་པའི་ཡུལ་དང་ལོངས་སྤྱོད་དེ། །བས་འཕུལ་བཅད་པ་དུམ་བུར་རོ༑ ༑ར་རྦ་ས་སྦ་ལ་ལྦ་རྣམས། །ཆུ་དྲག་མི་མངོན་མགུལ་པའི་རྒྱན། །མིག་དང་ད་དམིག་ར་རྨིག་རྣམས། ། དབང་པོ་བུ་ག་དུད་འགྲོའི་ལྷམ། །དས་འཕུལ་དགྲ་དང་ས་བཏགས་སྒྲ། །གནོད་པ་བྱེད་དང་རྣ་བའི་ཡུལ།། འབུབས་སྦྲ་ས་ལ་བ་བཏགས་སོ། །ཚལ་དང་འ་ཡིས་འཕུལ་བའི་འཚལ། །ནགས་ཚལ་དང་ནི་ཞེ་ས་སྟེ། ། སྨན་གྱི་མཚལ་ནི་མ་ཡིས་འཕུལ། །ས་སྦས་མི་མངོན་གབ་པ་སྟེ། །ལ་ལྐུགས་ལྕེ་ཡིས་སྨྲ་མི་ཤེས། །ཆང་ནི་མྱོས་བྱེད་བཏུང་བྱ་སྟེ། །འཛིན་པའི་འཆང་ནི་འ་ཡིས་འཕུལ། །ཐུར་དུ་འཕྱང་བ་ཕ་འཕྱང་ཡིན། །ཡུ་མར་ཇ་ནི་ཇ་རྐྱང་སྟེ། །བ་བྱ་མཁའ་ལ་འཕུར་བའི་བྱ། །མ་མགོ་ཡན་ལག་དམ་པ་སྟེ། །འ་འགོ་ཐོག་མའམ་འཕེལ་བའི་སྒྲ། །མ་མགུལ་མགྲིན་པའི་ཞེ་ས་སྟེ། །འ་འགུལ་གཡོ་བའི་བྱེ་བྲག་ཡིན། །ད་དྲིན་ཕན་པས་བསྐྱང་པ་སྟེ། །བ་བྲིན་ཉོ་ཚོང་སྐྱེན་པའི་མིང༌། །ག་གྲགས་ཕྱོགས་བཅུར་ཁྱབ་པ་སྟེ། །ད་དྲག་ཚར་གཅོད་ཐལ་བའོ། །ད་དངུལ་རིན་པོ་ཆེ་ཡིན་ཏེ། །ར་རྔུལ་ལུས་ཀྱི་དྲོད་ལངས་ཆུ། །དང་པོའི་སྔོན་ནི་ས་སྔོན་སྟེ། ། མས་འཕུལ་མངོན་ནི་མིག་གིས་མཐོང༌། །ར་རྔོན་རི་དྭགས་གསོད་པ་འོ། །ངེས་པ་སྒྲོ་འདོགས་ཆོད་པ་སྟེ།། ཉེས་པ་མ་ལེགས་པ་ཡི་མིང༌། །དབེན་པ་དགོན་པའམ་སྟོང་པ་ཉིད། །དབྱེན་ནི་མཐུན་པ་འབྱེད་པའོ། ། ས་སྙེད་མང་བའི་སྒྲ་ཡིན་ཏེ། །ར་རྙེད་གསར་དུ་རྙེད་པའོ། །བ་བློ་སེམས་དང་སེམས་བྱུང་སྟེ། །ག་གློ་ལུས་ཀྱི་བྱེ་བྲག་གོ །ར་རྟོགས་དང་ནི་ག་གཏོགས་གཉིས། །གོ་དང་ཁོངས་སུ་གཏོགས་པའོ། །ལ་ལྟོགས་བཀྲེས་པའི་མིང་ཡིན་ནོ། །ག་གནོན་འོག་ཏུ་འཛུད་པ་སྟེ། །ས་སྣོན་མང་དུ་གཏོང་བའོ། །ར་རྣོན་མཚོན་རྩེ་ལྟ་བུ་སྟེ༑ ༑མ་མནོ་བསམ་པའི་གཞིག་མ་གཏོང༌། །ད་དཔྱི་ལུས་ཀྱི་བྲེ་བྲག་སྟེ། །ས་སྤྱི་ཐུན་མོང་བ་ལ་འཇུག།། ག་གཉུག་རང་བཞིན་སྟོང་པ་ཉིད། །ས་སྨྱུག་ཤིང་གི་བྱེ་བྲག་གོ །ག་གསོད་སྲོག་ནི་གཅོད་པ་སྟེ། །བ་བསོད་ཞིང་པའི་བསོད་ནམས་སོ། །གཉིད་དུ་མནལ་བ་མས་འཕུལ་ཏེ། །སྣམ་བུའི་སྣལ་མ་ས་བཏགས་སོ། །རྣལ་འབྱོར་པ་ནི་ར་རྣལ་ཏེ། འོད་གསལ་བ་ནི་ག་གསལ་ལ། །སྐྱོན་བསལ་བ་ནི་བ་བསལ་ལོ། །ག་གྲན་གྲེད་མ་ལ་སོགས་ཏེ། །ད་དྲན་སྔར་བྱས་སེམས་ལ་ཤར། །བ་བྲན་ཞེས་བྱ་གཡོག་གི་མིང༌། །ནུས་པ་རྡུགས་པར་ར་རྡུགས་ཏེ། །དབུབ་པའི་གདུགས་ནི་ག་གདུགས་སོ། །གཞན་ལ་རྡེག་པ་ར་རྡུང་སྟེ། །ཁང་པའི་གདུང་ནི་ག་གདུང་ཡིན། །ལོག་འདྲེན་བདུད་ནི་བས་འཕུལ་ཏེ། །དབང་དུ་སྡུད་པ་ས་སྡུད་ཡིན། །བཟང་ངན་མཉམ་པ་མས་འཕུལ་ཏེ། །ཡིན་ནམ་སྙམ་པ་ས་སྙམ་ཡིན། །གནོད་པའི་གཙེ་བ་ག་གཙེ་ཡིན། །རྩེ་མོ་རྩེ་བ་ར་རྩེ་ཡིན། །བ་འོག་ར་བརྩེ་སྙིང་བརྩེ་འོ། །ས་སྟེར་གཞན་ལ་སྟེར་བ་སྟེ། །ག་གཏེར་མི་ཟད་པ་ཡི་མཛོད། ། ས་སྨག་མུན་རུམ་འཐིབས་པ་སྟེ། །ད་དམག་གོ་ཆ་དམག་དཔུང་བཅས། །ད་དྲག་སྟོབས་དང་རྩལ་ཡིན་ཏེ༑ ༑ག་གྲགས་རྣ་བའི་ཡུལ་གྱི་སྒྲ། །བ་བྲག་རི་རྡོའི་བྱེ་བྲག་ཡིན། །ས་སྟག་གཅན་གཟན་ཁྲ་བོ་སྟེ། །ར་རྟག་ནམ་ཡང་མི་འགྱུར་བ། །བ་བཏགས་ཕྱེ་མར་འཐག་པ་སྟེ། །བ་འོག་ར་བརྟག་བརྟག་དཔྱད་དོ། །བྱ་བ་མངགས་པ་མས་འཕུལ་ཏེ། །སྒྲོག་པའི་དངགས་པ་དས་འཕུལ་ལོ། །སྔ་འདས་ས་ལ་ང་བཏགས་ཡིན།། བ་བཤོལ་བྱ་བ་འཇོག་པ་སྟེ། །ག་གཤོལ་ཞེས་བྱ་ཐོང་པའི་གཤོལ། །དུས་ཀྱི་སྔ་ཕྱི་ག་གཟོད་དེ། །བཟོད་བསྲན་ཆེ་བ་བ་བཟོད་ཡིན། །རླན་གྱིས་འདྲུལ་བ་ད་འདྲུལ་ཡིན། །ལམ་གྱི་འགྲུལ་པ་ག་འགྲུལ་ལོ།། ཐུར་དུ་ཟབ་པ་ག་གཏིང་སྟེ། །རྗེས་མའམ་རྐང་རྟིང་ར་ཡིན་ནོ། །བ་བཏིང་གདན་ལ་སོགས་པ་སྟེ། །ག་གཏོང་སྦྱིན་པའི་གཏོང་བ་སྟེ། །ས་སྟོང་མེད་པའི་སྟོང་པའོ། །དུམ་བུར་བསིལ་བ་བས་འཕུལ་ཏེ། །དྲིལ་བུ་གསོལ་བ་གས་འཕུལ་ལོ། །ཞེ་སའི་མཛད་ནི་མས་འཕུལ་ཏེ། །ཟད་པའི་འཛད་ནི་འས་འཕུལ་ཡིན། ། ས་སྣང་མངོན་སུམ་སྣང་བ་སྟེ། །ག་གནང་གཞན་ལ་སྟེར་བའོ། །ར་རྣམ་རྣམ་པའི་གྲངས་ཡིན་ཏེ། །དྲི་མ་མནམ་པ་མས་འཕུལ་ཡིན། །ག་གནམ་ནམ་མཁའ་སྔོན་པོ་སྟེ། །ས་སྣམ་ཞེས་བྱ་གོས་ཀྱི་རྒྱུ། །ས་སྙིང་ནང་གི་དོན་སྙིང་སྟེ། །ར་རྙིང་རྒས་ནས་ཟད་པའོ། །ག་གླ་ལས་ཀྱི་རྔན་པ་སྟེ། །བ་བླ་བླ་མེད་བླ་མའོ། །ས་སླ་ཆུ་མང་ཚེགས་མེད་དེ། །བ་འོག་ར་བརླ་ལུས་ཀྱི་ཆ། །ར་རྣམས་བ་འོག་ས་བསྣམས་ནི། །གྲངས་དང་ཕྱག་ན་བསྣམས་པའོ། །ས་སྟེའུ་དང་ནི་ར་རྟེའུ་དག །གཅོད་པར་བྱེད་དང་རྟ་ཡི་བུ། །ག་གྲ་ད་དྲ་བ་བྲ་རྣམས། ། སྙིང་བརྩེ་ཡ་རབས་ཚེར་མ་ཅན། །ག་གྲལ་ད་དྲལ་བ་བྲལ་རྣམས། །སྒྲིག་པར་རལ་བ་གྱེས་པ་འོ། །ག་གྲྭ་ད་དྲ་བ་བྲ་རྣམས། །ཚོགས་པ་གོས་བཟོ་སེམས་སྟོང་པ། །ག་གྲེད་ད་དྲེད་བ་བྲེད་རྣམས། །འགྱེལ་བ་དུད་འགྲོ་བྱེད་པ་འོ། །ག་གྲོད་ད་དྲོད་བ་བྲོད་རྣམས། །ཟས་སྣོད་ཚ་བ་བློ་བྲོད་དོ། །ག་གྲི་ད་དྲི་བ་བྲི་རྣམས།། མཚོན་དང་སྣ་འི་ཡུལ་དམའ་བའོ། །ག་གྲངས་ད་དྲངས་རིམ་བཞིན་དུ། །གཅིག་གཉིས་གསུམ་དང་ཟས་བྱིན་པའོ། །ག་འགྲོགས་ད་འདྲོགས་རིམ་བཞིན་དུ། །ལམ་མདུན་སྐྲག་ནས་བྲོས་པའོ། །ར་རྩལ་ས་སྩལ་བ་ས་བསྩལ། །སྟོབས་དང་བཀའ་སྩལ་བསྩལ་དུ་གསོལ། །ར་རྒྱུ་ས་སྒྱུ་རྐྱེན་ཟླ་དང༌། །སྐྱེས་བུ་གཡོ་སྒྱུ་ཅན་ཉིད་ཡིན། །ར་བཏགས་རྒྱུ་མ་ས་སྒྱུ་མ། །ནང་གྲོལ་(ཁྲོལ)དང་ནི་མི་བདེན་དཔེ། །ས་སྐྱེན་ར་རྐྱེན་མྱུར་བ་དང༌། །རྒྱུ་ཟླ་མྱ་ངན་བྱུང་ལའང་འཇུག །ས་སྐུ་ལུས་ཀྱི་ཞེ་ས་སྟེ། །ར་རྐུ་མ་བྱིན་ལེན་གྱི་མིང༌། །ད་དཀུ་ལུས་ཀྱི་བྱེ་བྲག་ཡིན། །ས་སྐར་སྐར་མ་ད་དཀར་མདོག །བ་བཀར་ལོགས་སུ་བཀར་བའོ། །ས་སྨན་འཚོ་བྱེད་ད་དམན་ངན། །ག་གསུང་ཞེ་ས་བ་བསུང་དྲི། །ག་གྲོ་འབྲུ་ཡིན་ད་དྲོ་དྲོད། །བ་བྲོ་རོལ་མོ་རོ་བྲོ་བ༑ ༑ག་གྲང་རེག་བྱ་ད་དྲང་སྲོང༌། །བ་བྲང་ལུས་ཀྱི་མདུན་ཕྱོགས་ཡིན། །ར་རྩངས་གནོད་བྱེད་ག་གཙང་ཆུ༑ ༑ག་གཞོན་ན་ཚོད་བ་བཞོན་རྟ། །ར་རླུང་གཡོ་བ་ཀ་ཀླུང་ཆུ། །ཀ་ཀློག་གསུང་སྒྲོགས་ག་གློག་འགྱུ། ། ག་གླ་རི་དྭགས་ས་སླ་མྱུར། །བ་བྲིས་ཡི་གེ་ད་དྲིས་གཏམ། །ས་སྐྲག་འཇིགས་པ་བ་བཀྲག་འོད། །ད་དཔའ་བརྟུལ་ཕོད་ས་སྤ་མཛེས། །ཚིག་ཕྲད་པ་རྣམས་རྐྱང་པ་ཡིན། །བ་བཙོན་ཁྲི་མུན་བཅུག་པ་སྟེ། །བ་འོག་ར་བརྩོན་དགེ་བར་སྤྲོ། །ཚོན་རྩི་ལ་ནི་འཕུལ་མེད་དེ། །གྲི་མཚོན་རྟགས་མཚན་མས་འཕུལ་ལོ། །མཆོད་པའི་རྟེན་ནི་ར་རྟེན་ཏེ། །བ་འོག་ས་བསྟེན་བླ་མ་བསྟེན། །རིགས་འདྲ་སྦྱོར་བ་གྲ་འགྲེ་སྟེ། །གནོད་བྱེད་འདྲེ་ནི་དྲ་འདྲེ་ཡིན། །ཟླ་བོའི་གྲོགས་ནི་ག་གྲོགས་ཏེ། །ཁུར་བའི་དྲོག་ནི་ད་དྲོག་ཡིན། །ནད་ཀྱི་རྣག་ནི་ར་རྣག་ཡིན། །ཁ་དོག་ནག་པ་ག་གནག་ཡིན། །ཟས་ཀྱིས་རྣངས་ནི་ར་རྣངས་ཏེ། །དུས་ཀྱི་གནངས་ནི་ག་གནངས་ཡིན། །ལུས་ཀྱི་རྔོ་ནི་ར་རྔོ་སྟེ། །བ་འོག་ས་བསྔོ་དགེ་བ་བསྔོ། །ས་རྡོའི་རྡོ་ནི་ར་རྡོ་ཡིན། །ད་དཀོར་དཀོན་མཆོག་རྫས་ཡིན་ཏེ། །བ་འོག་ས་བསྐོར་འཁོར་གྱིས་སོ། །ནོར་འཇལ་འ་ཡིས་ཇ་འཕུལ་ཏེ། །བླ་མ་མཇལ་བ་མས་འཕུལ་ལོ། །ཆུ་ལ་རྒལ་བ་ར་རྒལ་ཏེ། །རྒྱབ་ཀྱི་སྒལ་ནི་ས་སྒལ་ལོ། །ངོ་མཚར་རྨད་བྱུང་ར་རྨད་དོ། །སྟོད་སྨད་སྨད་ནི་ས་སྨད་ཡིན། །ཀ་ཀླུ་གནོད་པའི་ས་བདག་སྟེ། །ག་གླུ་སྙན་པའི་དབྱངས་བརྗོད་དོ༑ ༑བ་བླུ་རིན་གྱིས་ཉོ་བ་སྟེ། །ས་སླུ་གཞན་གྱིས་སླུ་བའོ། །པྲ་ཕབ་པ་ལ་ར་བཏགས་ཏེ། །བཀྲ་ཤིས་ཀ་ལ་ར་བཏགས་དེར། །བས་འཕུལ་གཞན་ཡང་དེ་ལ་སོགས། །བརྟགས་ན་ཤིན་ཏུ་མི་འདྲ་བས། །འཁྲུལ་པ་འབྱུང་བ་མི་སྲིད་ཀྱང༌། །འདྲའོ་སྙམ་ནས་ནོར་བར་བྲིས། །ཀློག་མཁན་རྣམས་ཀྱིས་ནོར་བར་ཀློག །རྟོག་དཔྱོད་མཁན་པོས་ལོག་པར་གོ །དེ་ནས་དོན་རྣམས་འཆུགས་པར་སྲིད། །དེ་ཕྱིར་འཁྲུལ་པ་བསལ་བའི་ཕྱིར། །ཉེར་མཁོའི་བསྟན་བཅོས་འདི་ཉིད་ནས། །དབྱེ་བ་སོ་སོར་བཤད་པ་རྣམས། །མ་འདྲེས་སོ་སོར་ཤེས་པར་བྱ། །སྡེབ་སྦྱོར་ཡིད་བཞིན་ནོར་བུ་ལས། །འདྲའམ་སྙམ་པ་རྣམས་དམིགས་བསལ་སོ་སོར་ཕྱེ་བའི་རབ་ཏུ་བྱེད་པ་སྟེ་དྲུག་པའོ།། །།
འདིར་ནི་སྔོན་གྱི་མཁས་པ་རྣམས། །སྦྱོར་ཚུལ་མཐུན་པའི་བརྡ་ལ་བརྟེན། །གལ་ཏེ་ཅུང་ཟད་མི་མཐུན་ན། །ཕལ་ཆེར་གསར་བཅད་དབང་དུ་བྱ། །སྡེབ་སྦྱོར་ཡིད་བཞིན་ནོར་བུ་ཞེས་བྱ་བ་འདི་ནི། སྒྲ་དང༌། ཚད་མ་དང༌། སྡེབ་སྦྱོར་དང༌། སྙན་ངག་དང༌། ཚིག་གི་རྒྱན་དང༌། མིང་གི་མངོན་བརྗོད་དང་ཐ་སྙད་ཀྱི་གཙུག་ལག་མཐའ་དག་ལ་བློ་གྲོས་ཀྱི་འཇུག་པ་ཐོགས་མེད་དུ་རྒྱས་པ། དཔལ་ལྡན་ས་སྐྱ་པཎྜིཏས་ས་བཅད་དུ་སྦྱར་བའོ། །དགེའོ། །
སྙོམས་གཙང་འགྲིག་གསུམ་ལྡན་པ་དང༌། །ལེགས་མགྱོགས་དག་གསུམ་དྲུག་ཚང་ན། ། མཁས་པའི་གོ་ས་ཐོབ་པ་ཡིན། །སློབ་དཔོན་ཡིག་འབྲུར་མ་བལྟས་ཤིང༌། །རྣམ་དཔྱོད་བློ་ཡིས་མ་ཆོད་ཅིང༌། །སྙིང་རུས་ཁོང་དུ་མི་འཇུག་པ། །གོ་ཚད་རང་བཟོའི་ཡི་གེ་རྣམས། །ནམ་མཁར་ཆར་སྤྲིན་འདུས་པ་བཞིན། །སེར་བུ་བྱུང་ན་རང་སར་དྭངས། །དེས་ན་ལམ་དུ་འཇུག་པ་ལེགས། །ཞེས་ཡི་གེ་པ་རྣམས་ལ་གདམས་སོ། །
ཞེས་པའི་དག་ཡིག་འདི་ནི་འགའ་ཞིག་གིས་འཇམ་དབྱངས་ས་པཎ་གྱིས་མཛད་པ་ཡིན་མིན་དོགས་སློང་མཛད་འདུག་ཀྱང༌། མཛད་བྱང་ཤིན་ཏུ་གསལ་ཁ་ལྡན་པས་བཀའ་འབུམ་གསར་རྙེད་གྱི་གྲལ་དུ་བཅུག་པ་ཡིན་ནོ། །
མཆན།    འདི་ནི་རྔོག་ལོ་ཙཱ་བ་བློ་ལྡན་ཤེས་རབ་ཀྱིས་མཛད་པའི་དག་ཡིག་ཉེར་མཁོ་བསྡུས་པ་དང་གཅིག་མཚུངས་ལྟ་བུར་སྣང་བས་ཡིན་ནམ་སྙམ་ལ། མི་རིགས་དཔེ་སྐྲུན་ཁང་དང་། མཚོ་སྔོན་མི་རིགས་དཔེ་སྐྲུན་ཁང་གཉིས་ནས་དཔར་སྐྲུན་བྱས་པའི་དཔལ་ལྡན་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་གཞིར་བཟུང་ནས་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །ས་སྐྱ་པཎྜིཏ་ཀུན་དགའ་རྒྱལ་མཚན་དཔལ་བཟང་པོ་མཆོག་ནི། བོད་རབ་བྱུང་གསུམ་པའི་ཆུ་སྟག ཕྱི་ལོ་༡༡༨༢ ལོར་འཁོན་གྱི་གདུང་རྒྱུད་ཡབ་ས་སྐྱའི་རྗེ་བཙུན་གྲགས་པ་རྒྱལ་མཚན་གྱི་གཅུང་པོ་དཔལ་ཆེན་འོད་པོ་ཆེ་དང༌། ཡུམ་མ་གཅིག་གར་ཕུ་མ་ཉི་ཁྲི་ལྕམ་གཉིས་ལ་སྲས་ཆེ་ཆུང་གཉིས་འཁྲུངས་པའི་ནང་ནས་ཆེ་བ་ཡིན། མཚན་ལ་དཔལ་ལྡན་དོན་གྲུབ་ཏུ་གསོལ་ཞིང༌། རྗེས་སུ་ཁུ་བོ་རྗེ་བཙུན་གྲགས་པ་རྒྱལ་མཚན་གྱི་དྲུང་ནས་དགེ་བསྙེན་གྱི་སྡོམ་པ་བཞེས་པའི་མཚན་ལ་ཀུན་དགའ་རྒྱལ་མཚན་དུ་གསོལ།  དགུང་ལོ་ཆུང་དུས་ནས་བཟུང་ཚད་མ་རིག་པ་དང་། བཟོ་རིག་པ། སྐར་རྩིས་རིག་པ། སྒྲ་རིག་པ། གསོ་བ་རིག་པ། ཕར་ཕྱིན། དབུ་མ། འདུལ་བ། མཛོད་སོགས་མདོ་སྔགས་ཀྱི་ཟབ་གནད་མ་ལུས་པ་གསན་ཏེ། ཤེས་པའི་རྐང་གྲངས་ཙམ་མིན་པར་ལག་ལེན་ཐོག་འཁྱོལ་ཐུབ་པའི་མཁས་པར་གྱུར། དགུང་ལོ་ཉེར་གསུམ་པར་ཁ་ཆེ་པཎ་ཆེན་ཤཱཀྱ་ཤྲི་བོད་དུ་ཕེབས་པ་དང་མཇལ་ནས་བསྙེན་རྫོགས་ཀྱི་སྡོམ་པ་བཞེས། མཁན་སློབ་ལས་རིག་གནས་ཆེ་ཆུང་བཅུ་ལ་སྦྱངས་པ་མཐར་ཕྱིན་པར་མཛད་པས་པཎྜི་ཏའི་མཚན་སྙན་ཐོབ་པ་འདི་བོད་ནང་གི་པཎྜི་ཏ་དང་པོ་དེ་ཡིན། རབ་བྱུང་བཞི་པའི་ཤིང་འབྲུག ཕྱི་ལོ་༡༢༤༤ ལོར་ཧོར་རྒྱལ་པོ་ཨོ་གོ་ཏའི་སྲས་གོ་དན་གྱིས་གདན་ཞུའི་ཡི་གེ་འབྱོར་ཞིང༌། ཡི་གེའི་ནང་དོན་ལ་གདན་དྲངས་པ་ལྟར་མ་ཕེབས་ན་བོད་དུ་དམག་དཔུང་གཏོང་རྒྱུ་ཡིན་ཞེས་གསལ་བས་དགུང་ལོ་མཐོ་ཡང་བོད་མི་རིགས་ཀྱི་བདེ་འཇགས་དང་ཆོས་ལུགས་ཁག་གི་བདེ་འཇགས་ཀྱི་ཆེད་དུ་རང་སྲོག་ཕངས་མེད་མཛད་དེ་ཁོང་རང་དང༌། སྐུ་ཚ་འགྲོ་མགོན་ཆོས་རྒྱལ་འཕགས་པ་དང༌། འགྲོ་མགོན་ཕྱག་ན་རྡོ་རྗེ་འཁོར་དང་བཅས་ལང་ཅུ་སྡེ་བཞིའི་ས་ཆར་ཕེབས་ནས་རྒྱལ་པོ་དང་མཇལ། ཡོན་མཆོད་ཀྱི་འབྲེལ་བ་བྱུང༌། བོད་དུ་དཔོན་རིགས་བསྐོ་ལུགས་དང་ཁྲལ་འུལ་བསྐུལ་ཚུལ་སོགས་ལ་ཞལ་འཆམས་ཏེ། བོད་ཀྱི་བཀའ་གྲོས་ལ་དབང་བའི་བླ་དཔོན་སེར་སྐྱ་རྣམས་ལ་ཡི་གེ་སྔ་ཕྱི་ལན་གཉིས་བཏང་ནས་དབུས་གཙང་གི་ས་ཕྱོགས་རྣམས་ཧོར་རྒྱལ་པོར་བསྟུན་མཁས་བྱེད་དགོས་པའི་བཀའ་སློབ་གནང༌། མཐར་དགུང་ལོ་བདུན་ཅུ་བཞེས་པ། རབ་བྱུང་བཞི་པའི་ལྕགས་ཕག ཕྱི་ལོ་༡༢༥༡ ལོར་ལང་གྲུའུ་སྤྲུལ་པའི་སྡེར་སྐུ་གཤེགས། 
གསུང་རྩོམ་ལ་སྡོམ་གསུམ་རབ་དབྱེ་དང༌། ཚད་མ་རིགས་གཏེར། མཁས་འཇུག ལེགས་བཤད་རིན་པོ་ཆེའི་གཏེར་སོགས་བརྡ་སྤྲོད་པའི་གཞུང་མང་དུ་བརྩམས།
༄༅། །བརྡ་ཡི་བྱེ་བྲག་གསལ་བྱེད་བཞུགས་སོ།།
པཎ་ཆེན་ཤཱཀྱ་མཆོག་ལྡན།(༡༤༢༨-༡༥༠༧)
༄༅།    །ན་མོ་ཝཱ་གཱི་ཤྭ་རཱ་ཡ། །བརྩེ་བས་འགྲོ་ལ་ཕན་འབའ་ཞིག །དེས་དགོངས་རྨོངས་པའི་མུན་ཆེན་པོ། །དྲུངས་ཕྱུང་རྟག་ཏུ་དམ་པའི་ཆོས། །གསུང་མཛད་ཁྱོད་ལ་ཕྱག་འཚལ་ལོ། །འཕགས་པ་སྤྱན་རས་གཟིགས་དབང་གིས། །བྱིན་བརླབས་འཇིག་རྟེན་མིག་གྱུར་པས། །གངས་ཅན་ལྗོངས་སུ་ཆོས་བསྒྱུར་བའི། །བརྡའ་ཡི་བྱེ་བྲག་འགའ་ངེས་བྱ། །དཀོན་མཆོག་ཅེས་པ་སྐྱབས་གནས་དང༌། །རིན་ཆེན་གཉིས་ཀྱི་ཐུན་མོང་མིང༌། །དཀོར་ཞེས་བྱ་བ་ནོར་གྱི་ནི། །ཞེ་ས་ཉིད་ཡིན་གྲིབ་མ་ཡིན། །དཀུ་ཞེས་བྱ་བ་ལུས་ཀྱི་ནི། །སྟ་ཟུར་ཉིད་ཡིན་སྐུ་མ་ཡིན། །མི་ཞིམ་པ་ཡི་དྲི་ལ་ཡང༌། །དཀུ་ཞེས་འཆད་པ་སྐབས་ཀྱིས་དབྱེ། །དཀྱོར་འབྱིན་ཞེས་པ་གཡོ་སྒྱུ་ཡིས། །ཀུན་ནས་བསླང་བའི་ལས་ཀྱི་མིང༌། །རྐྱང་ནུལ་ཞལ་ཞལ་མིང་ཡིན་ནོ། །བཀའ་མཆིད་ཅེས་པ་གླེང་མོ་ཡི། །མིང་ཡིན་བཀའ་བློ་ཞེས་བྱ་བ། །སྒོ་གསུམ་ལས་ཀྱི་ཀུན་སློང་མིང༌། །བཀོལ་བ་ཞེས་བྱ་བཀར་བ་ཡི། །མིང་ཡིན་ལས་བཀོལ་སོགས་དང་ནི། །འབྱེད་པ་གྲོགས་དང་སྐབས་ཀྱི་ཤེས། །བཀད་ས་ཞེས་པ་ཟས་ཀྱི་ནི། །གཡོས་ཁང་མིང་ཡིན་བཀོན་པ་ནི། །ཞེ་སྡང་བ་ཡི་མིང་ཡིན་ནོ། །བརྒྱད་བཀག་ཅེས་པ་སྒོ་གསུམ་གྱིས། །སྤྱོ་བར་བྱེད་པའི་མིང་ཡིན་ཏེ། །བཀྲབས་པ་ཞེས་པ་མང་པོ་ཡི། །ནང་ནས་འདོམས་པར་བྱས་པའི་མིང༌། །སྤ་བཀོང་ཞེས་པ་རྐུན་པོ་སོགས། །ཞུམ་ཞིང་དངངས་པར་བྱེད་པའི་མིང༌། །ལག་པ་བཀན་དང་ལུས་བཀན་སོགས། །བརྡའ་རྙིང་ཡིན་ནོ་རྟོགས་པར་སླ༑ ༑ཤ་ཀ་ར་ནི་ལེགས་སྦྱར་གྱི། །སྐད་ཡིན་བོད་སྐད་ལི་ཁ་ར། །དཔེ་མཁྱུད་ཅེས་པ་ཆོས་ཀྱི་ནི། །སྣོད་ལའང་སེར་སྣ་བྱེད་པའི་མིང༌། །སྔ་མཁོ་ཞེས་པ་སྔོན་བཞིན་གྱི། །མིང་ཡིན་སྔ་མའི་མིང་མ་ཡིན། །མཁུ་བ་ཞེས་པ་ལྡོག་པའི་མིང༌། །མཁོབ་ཅེས་བྱ་བ་མཐའ་ཡི་ནི། །མིང་ཡིན་མཐའ་མཁོབ་ཅེས་བྱ་དང༌། ། མཁོབ་བལ་སོགས་ཀྱང་རྟོགས་པར་བྱ། །འཁམས་པ་ཞེས་པ་བརྒྱལ་བ་དང༌། །དོན་མཚུངས་སྔོན་འཇུག་འ་ཡིན་ནོ། །མུཥྚི་ཞེས་པ་ཁུ་ཚུར་གྱི། །ལེགས་སྦྱར་སྐད་ཡིན་ཟུར་བཅག་ནས། །ཨུ་ཛྚི་ཞེས་ཀྱང་ཟེར་བ་ཡོད། །ཀུ་རུ་བིནྡ་རྡོ་ཡི་མིང༌། །ཡིན་ཞེས་འགའ་ཞིག་ཟེར་མོད་ཀྱང༌། །ཞ་ཉེའི་ལེགས་སྦྱར་སྐད་དུ་བཤད།། ཚོན་མོ་སྟེང་དང་རོ་ཉེ་ཡང༌། །ཞ་ཉེ་དཀར་ནག་དག་གི་མིང༌། །རིམ་གྲོ་ཞེས་པ་བྱ་ཡུལ་གྱི། །བསྙེན་བཀུར་མིང་ཡིན་བྱེད་པ་པོའི། །རྐྱེན་བཟློག་མིང་དུ་གྲགས་ལྟར་མིན། །ཡོད་དགུ་དང་ནི་སྐྱེ་དགུ་དང༌། ། ཡིད་ཀྱི་དགུ་དང་དགུ་ཚིགས་སོགས། །འདོད་རྒྱལ་ཡིན་གྱི་གྲངས་མ་ཡིན། །དགོན་དུང་ཅན་ནི་སྡོང་དུམ་ཅན། །ཚྭ་སྒོ་ཅན་དང་བ་ཚྭ་ཅན། །མིང་གི་རྣམ་གྲངས་ཡིན་ཞེས་གྲགས། །ནམ་མཁའི་དབྱིངས་ལ་དགུང་ཞེས་གྲགས། །བགྲོ་གླེང་ཞེས་པ་འབེལ་གཏམ་གྱི། །མིང་ཡིན་སུན་འབྱིན་རྐྱང་པའི་མིན། །བགོམ་པ་ཞེས་པ་གོམ་སྟབས་ཀྱི། །མིང་ཡིན་བགྲུངས་པ་དྭངས་པའི་མིང༌། །བགམ་སད་དོན་གཅིག་བརྟག་པའི་མིང༌། །མི་འགོང་ཞེས་བྱ་མི་སྐྲག་པའི། །མིང་དུ་ཀུན་ལ་གྲགས་དེའོ། །འགྲན་དུ་མེད་པའི་རྣམ་གྲངས་ལ།། བསྐྲུན་དུ་མེད་ཅེས་འཆད་ན་ཡང༌། །བསྐྲུན་དུ་མེད་པ་མཁས་པའི་བརྡའ། །སྒམ་པོ་ཞེས་པ་གཏིང་ཟབ་པའི། །མིང་ཡིན་བགམ་དང་འཁྲུལ་མི་བྱ། །ག་ག་ཚིལ་ནི་སྐྱི་གཡའ་བ། །ག་གོན་ཞེས་པ་ཉུང་མའི་མིང༌།། གོབ་ལོབ་ཅེས་པ་བྱ་སླའི་མིང༌། །གལ་བཟུང་ཞེས་པ་སུན་འབྱིན་ཏེ། །ག་ཞ་ཞེས་པ་གད་མོའི་མིང༌། ། གོར་མ་ཞེས་པ་རྡོ་ཡི་མིང༌། །གར་བུ་ཞེས་པ་ལྕགས་ཀྱི་མིང༌། །མཚར་དུ་དངར་བ་བསྒྲིགས་པའི་མིང༌། ། མངག་གཞུག་ཅེས་པ་ཕོ་ཉའི་མིང༌། །དངན་འཐེན་ཞེས་པ་གཞན་གྱི་ནོར། །ཁྱེར་བ་ཕྱིར་མི་གཏོད་པའི་མིང༌། །མངན་བགྲང་ཞེས་པ་སྐྱོན་བརྗོད་ནས། །བགྲང་བའི་མིང་དུ་གྲགས་པའོ། །དྲེའུ་རྔོག་ཅེས་པ་བྲམ་ཟེའི་མིང༌། །བརྔོད་པ་ཞེས་པ་འདྲིད་པའི་མིང༌། །རྔོད་འཐག་སོགས་དང་ཁྱད་པར་ཕྱེ། །སྐྱོ་སྔོགས་ཞེས་པ་རྩོད་པ་ཡི། །ཞི་བྱེད་ཅན་དུ་མི་འཇུག་པའོ། །སྔངས་དང་དངང་པ་ཞེས་པའི་ཁྱད། །འདས་དང་ད་ལྟ་བ་ཡི་དབྱེ། །ཅོ་ཏོ་ཞེས་པ་མགོ་སྤུ་ཡི། །མིང་ཡིན་མགོ་ལ་ཅོ་ཞེས་པ། །མདོ་སྡེའི་རྒྱན་ལས་གསལ་བར་གསུང༌། ། ཅོ་འདྲི་ཞེས་པ་མགོ་འཁོར་དུ། །འཇུག་པའི་མིང་ཡིན་ཅོ་ཞེས་པ། །ཅི་ཞེས་འདྲི་བའི་ཚིག་ལའང་འབྱུང༌། །ཅི་ཀ་ཞེས་པ་དེ་སྐད་ཅེས། །ཟེར་བའི་མིང་དུ་གྲགས་པ་ཡོད། །འབད་རྩོལ་མེད་པའི་མིང་ལ་ནི། །ཅི་ཞིག་ལྟར་ཞེས་གྲགས་པ་ཡིན། །མུ་ཅོར་ཞེས་པ་བརྫུན་གྱི་མིང༌། །ཁེངས་དྲེགས་མིང་ལ་གཅོམ་ཞེས་ཟེར། །བརྫུན་གྱི་ངོ་བསྟོད་གཅམ་བུར་གྲགས། །ལ་གཅན་ཞེས་པ་ཤོ་གམ་པའི། །མིང་ཡིན་ཤོ་གམ་ཞེས་པ་ཡང༌། །གྲོང་པ་རྣམས་ལ་བཙས་དང་ནི། །ཚུགས་དང་སྒ་བྲེ་ཞེས་བྱར་གྲགས། །རྒྱལ་པོའི་ལུགས་ཀྱི་བསྟན་བཅོས་ལས། །སྐྱེ་དགུ་ཉོན་མོངས་བསྲུང་བའི་ཕྱིར། །རྒྱལ་པོ་ལ་ནི་ཤོ་གམ་བཅལ། །ཞེས་གསུངས་དེ་ཕྱིར་རྒྱལ་པོ་ཡིས། །སྐྱེ་དགུ་བསྲུང་བའི་གླ་རྔན་ཡིན། །གཅོམ་ཞེས་བྱ་བ་ཁེངས་པའི་མིང༌། ། གཅེའུ་ཞེས་པ་མས་ཡར་ནས། །གཏོང་བའི་སྨན་སྦྱོར་ཞིག་གི་མིང༌། །བཅིལ་བ་ཞེས་པ་འཕྲོ་བཅད་པའི།། མིང་ཡིན་སྤྱིལ་དང་འཁྲུལ་མི་བྱ། །ལྕག་པོད་ཅེས་པ་སྐ་རགས་ཀྱི། །བྱེ་བྲག་ཞིག་གི་མིང་ཡིན་ལ། །ལྕེ་ཞེས་བྱ་བའང་གནམ་ལྕགས་ཀྱི། །མིང་དུ་གྲགས་པའང་སྐབས་ཀྱིས་དབྱེ། །ལྕམ་ཞེས་བྱ་བ་སྲིང་མོའི་མིང༌། །ཆེ་གེ་ཞེས་པ་མིང་གི་སྤྱི། །ཆབས་ཅིག་ཅེས་པ་ལྷན་ཅིག་པའི། །མིང་ཡིན་ཆེ་ཞེ་ཞེས་བྱ་བ། །ཁྱོ་ཡི་མིང་ཡིན་མཆིས་བྲང་ནི། །ཆུང་མའི་མིང་དུ་རྣམ་པར་གྲགས། །མཆིང་ཞེས་བྱ་བ་གཏིང་ཟབ་པའི། ། མིང་ཡིན་མཆི་ཞེས་བྱ་བ་ནི། །སོང་དང་འགྲོ་འོང་སྐབས་ཀྱིས་ཕྱེ། །མཆོར་ཞེས་བྱ་བ་མཛེས་པའི་མིང༌། ། མཆོག་མ་ཞེས་པ་རྩེ་མོ་ཡི། །མིང་སྟེ་རྩྭ་མཆོག་ཇི་བཞིན་ནོ། །མཆིལ་པ་ཞེས་པ་ཉ་འཛིན་པའི། །ལྕགས་ཀྱུའི་མིང་དུ་ཤེས་པར་བྱ། །མཆིག་དང་མཆིག་གུ་གཏུན་དང་ནི། །གཏུན་བུའི་མིང་དུ་ངེས་པར་བྱ། ། འཆར་གཡེང་ཞེས་པ་ཆགས་པ་ཡིས། །བསླངས་ནས་ཀུན་ཏུ་རྩེ་བའི་མིང༌། །འཆུམས་པ་ཞེས་བྱ་དུངས་པའི་མིང༌། །དཔེར་ན་འདོད་ལ་འཆུམས་པ་བཞིན། །འཆེལ་བ་ཞེས་བྱ་འབྱམས་པའི་མིང༌། །ཇོ་བོ་ཞེས་པ་རྗེ་བོ་སྟེ། །ཇེ་ཞེས་བྱ་བ་རེ་ཞིག་གི །མིང་ཡིན་ཇུ་བོ་རྡོ་བའོ། །མི་མཇེད་ཅེས་པ་བཟོད་པ་ཡི། །མིང་སྟེ་དཔེར་ན་ཉོན་མོངས་པ། །བཟོད་ཅིང་དང་དུ་ལེན་པ་ཡི། །ཞིང་ལ་མི་མཇེད་འཇིག་རྟེན་བཞིན། །འཇོ་སྒེག་ཅེས་པ་འདོད་པ་ཡིས། །ཀུན་བསླངས་ལུས་ངག་རྩེད་མོའི་མིང༌། །འཇའ་དང་འཇུམས་པ་ཞེས་པ་ནི༑ ༑ཁེངས་པ་བཏང་བའི་མིང་ཡིན་ལ། །འཇུངས་པ་སེར་སྣ་ཅན་གྱི་མིང༌། །འཇོར་བུ་ཞེས་པ་ཏོག་ཙེ་དང༌། །འཇུག་ཐུག་གཉིས་ལ་སྐབས་ཀྱིས་དབྱེ། །འཇང་བ་ཞེས་པ་ཟ་བ་དང༌། །འཐུང་བའི་མིང་ལ་གྲགས་པ་ཡིན། །ཐོབ་ཀྱིས་འཇལ་བ་རྙེད་པའི་ཕྱིར། །མངོན་སུམ་གཞན་ལ་སྨོད་པའོ། །རྗེད་པ་ཞེས་པ་ཞེ་ས་དང༌། །རྗེ་སའི་མིང་དུ་རིགས་པར་གྲགས། །ཉན་རྣ་ཞེས་པ་ཕག་ཉན་མིང༌། །ཉུག་རུམ་ཞེས་པ་བཙུན་མོའི་འཁོར། །བསྲུང་བའི་མ་ནིང་ཞིག་གི་མིང༌། །ལག་ཉ་ཞེས་པ་སྟོབ་པ་པོ། །མེད་པར་རང་གིས་ལེན་པའོ། །ཉེ་རེག་ཅེས་པ་ལུས་ཀྱི་ནི། །བུག་པའི་སྒོ་ལ་ཁྲུས་བྱེད་པའོ། །ཉིང་ཞེས་བྱ་བ་ཉེ་དུའི་མིང༌། །ཉིང་ཤ་ཞེས་པ་ཉེ་དུའི་ཤ། །ཉ་མ་ཞེས་པ་གོ་བར་སླ། །ཉོད་པ་ཞེས་པ་བཟའ་བའི་མིང༌། །གཉའ་བོ་ཞེས་པ་དཔང་པོ་དང༌། །གཉུག་མ་ཞེས་པ་གདོད་མའི་མིང༌། །ཕྱག་བརྙན་ཞེས་པ་འཁོར་གཡོག་གི །མིང་དང་བརྙན་པ་གཡར་པོའི་མིང༌། །སྣང་བརྙན་ཞེས་པ་སྣང་ལ་ནི། །རང་བཞིན་མེད་པའི་མིང་ཡིན་ནོ། །ཉོན་མོངས་ཞེས་པ་ཆགས་སོགས་དང༌། །སྙོན་སྨོངས་ཞེས་པ་སྡུག་བསྔལ་བའི། །མིང་དུ་བཏགས་པར་ཤེས་པར་བྱ། ། བསྙེན་པ་ཞེས་པ་ཉེ་བའི་མིང༌། །ཡིན་ཕྱིར་བསྙེན་བསྲིངས་ཞེས་བྱ་བ། །ཉེ་རིང་མིང་དུ་གོ་བར་བྱ། །ཡོ་བྱད་བསྙུངས་པ་ཞེས་བྱ་བ། །བཏང་ནས་ཉུང་ངུར་བྱས་པའི་མིང༌། །ལག་པ་བསྙལ་བ་བཀྲུས་པ་སྟེ། ། བསྙིལ་བ་ཞེས་པ་སྐྲོད་པའི་མིང༌། །བསྙུན་གསོལ་ཞེས་པ་ཁམས་བདེའམ། །འདྲི་བའི་མིང་དུ་ཤེས་པར་བྱ༑ ༑པོ་ཏ་ལ་ནི་ལེགས་སྦྱར་གྱི། །སྐད་ཡིན་བོད་སྐད་གྲུ་འཛིན་ནོ། །དཀོན་ཅོག་ཏ་ལ་ལ་ཞེས་པ། །བོད་སྐད་ཡིན་ཡང་འགྱུར་ཉེས་པས། །དཀོན་མཆོག་སྒྲོན་མེའི་མིང་ཡིན་ནོ། །ཏར་ཀ་ཞེས་པ་ཏོག་གེ་ཡི། ། ལེགས་སྦྱར་སྐད་ཡིན་ཟུར་ཆག་པ། །དེ་ཡི་མིང་དུ་རྣམ་པར་བཏགས། །པོ་སྟ་ཞེས་པ་ལེགས་སྦྱར་གྱི། ། གསུང་ཡིན་དེ་འི་སྐད་དོད་དུ། །པོ་ཏི་ཞེས་པ་ཟུར་ཆག་པའོ། །ཏིག་ཏ་ཞེས་པ་ལེགས་སྦྱར་སྐད། །སོར་བཞག་ཡིན་པ་ཁ་བའི་མིང༌། །སྤྱི་མིང་བྱེ་བྲག་དག་ལ་བཏགས། །ཅང་ཏེ་འུ་ཞེས་ཌཱ་མ་རུའི། །བོད་སྐད་ཡིན་ཡང་གྲགས་ཆུང་བས། །ལ་ལས་ལེགས་སྦྱར་སྐད་དུ་འཁྲུལ། །ཏམ་བུ་ར་དང་ཏ་ར་ཎ། །རོལ་མོ་དང་ནི་ཁང་པ་ཡི། །རྒྱན་གྱི་བྱེ་བྲག་ལ་རིམ་བཞིན། །གཽའུ་ཏ་མ་བླ་མ་ཡི། །རིགས་ཞེས་བྱ་བའི་ལེགས་སྦྱར་སྐད། །ཏེ་སེ་ཞེས་པ་བོད་ཀྱི་སྐད། །ཡིན་ཡང་རྒྱ་ཡི་སྐད་དུ་འཁྲུལ། །ཏེ་པོར་ཞེས་པ་ཤིན་ཏུའམ། །ལེགས་པར་ཞེས་པའི་སྐད་རྙིངས་པ། གཏམས་ཞེས་བྱ་བ་ཁེངས་པ་དང༌། །གྲངས་ཀྱི་གནས་གཞན་དག་གི་ནི།། མིང་དུ་སྐབས་ཀྱིས་སོ་སོར་ཕྱེ། །གཏོལ་མེད་ཅེས་པ་ཆ་མེད་པའི། །མིང་ཡིན་གཏོས་ཞེས་བྱ་བ་ནི། །ཆུ་ཞེང་སོགས་ཀྱི་ཚད་ཀྱི་མིང༌། །གཏུར་བུ་ཞེས་པ་ཆོས་གོས་ཀྱི། །སྣོད་ཀྱི་མིང་དུ་ཤེས་པར་བྱ། །གཏམས་པ་ཞེས་པ་བཅོལ་བའི་མིང༌། །བརྟས་པ་ཞེས་པ་རྒྱས་པའི་མིང༌། །བརྟོལ་དང་བརྟེལ་ཞེས་བྱ་བ་ནི། །ཕྱིན་པའི་མིང་ཡིན་རྟོན་ཞེས་པ། །ཡིད་བརྟན་རུང་བའི་མིང་དུ་ཤེས། །བྱ་མ་རྟ་ཞེས་བྱ་བ་ནི། །ཕོ་ཉ་བ་ཡི་མིང་དུ་བཤད། །རྟུལ་ཕོད་ཅེས་པ་སྲན་ཐུབ་དང༌། །སྙིང་སྟོབས་ཆེ་བའི་མིང་དུ་བཤད། །བརྟད་པ་ཞེས་པ་གློ་བུར་དུ། །བྱ་བ་རྩོམ་པའི་མིང་ལ་ཟེར། །བརྟུན་པ་ཞེས་པ་མྱུར་དུ་ནི། །བརྩོན་འགྲུས་རྩོམ་པའི་མིང་ལ་བྱ།། སྟབས་དང་སྟངས་དང་བྱད་སྟེམས་དང༌། །ཡ་སྟགས་ཞེས་པ་སྐད་རྙིངས་པ། །ཡིན་ཡང་གྲགས་པས་གོ་བར་སླ། །བསྟི་སྟང་ཞེས་པ་བཀུར་སྟི་ཡི། །མིང་ཡིན་གཞོགས་སྟེགས་ཞེས་བྱ་བ། །ཆགས་པས་བསླངས་པའི་སྒེག་ཆོས་ཀྱི། །བྱེ་བྲག་ཞིག་ལ་གྲགས་པ་ཡིན། །སྟ་གོན་ཞེས་པ་སྔོན་འགྲོའི་མིང༌། །སྟོངས་གྲོགས་ཞེས་པ་བྱ་ཡུལ་གྱི། །བསམ་པ་ཤེས་ནས་གྲོགས་བྱེད་པའི། །མིང་ཡིན་སྡོངས་གྲོགས་ཞེས་པ་འཁྲུལ། ། བསྟར་བ་ཞེས་པ་རྡུལ་ཕྱིས་པའི། །མིང་ཡིན་བསྟི་གནས་ངལ་བསོའི་གནས། །བསྟིང་ཚིག་ཅེས་པ་དངོས་བསྟན་དང༌། །ཤུགས་བསྟན་མི་མཐུན་པ་ཡི་ཚིག །སྨྲས་ནས་གཞན་ལ་རྒོལ་བའོ། །བསྟོངས་པ་ཞེས་པ་གཞན་དང་ནི། །མཐུན་པར་རྗེས་སུ་འཇུག་པའི་མིང༌། །ལྟག་ཆོད་ཅེས་པ་སུན་འབྱིན་ནི། །ལྟར་སྣང་དག་གི་མིང་དུ་བཤད། །ཐ་ཆད་ཐ་ཤལ་ཞེས་བྱ་བ། །སྐད་རྙིངས་ཡིན་ཕྱིར་ཐོག་མཐའ་ཡི། །མཐའ་དང་གཅིག་ཏུ་འཁྲུལ་མི་བྱ། །མ་ཐན་ཞེས་པ་མ་ཞུམ་པའི། །མིང་ཡིན་དམིགས་བསལ་ཚིག་མ་ཡིན། །མཐང་ཞེས་བྱ་བ་ཤ་དང་ནི། །ནང་གི་མིང་ཡིན་མཐང་གོས་ལ། །སྔོན་འཇུག་མི་འདོད་འཁྲུལ་པར་ཤེས། །འདོན་པ་ཞེས་བྱ་བཟའ་བ་དང༌། །བཏུང་བ་གཉིས་ཀའི་སྤྱི་མིང་ཡིན། །དོག་ལེ་ཞེས་པ་ཆུ་སྲོ་བའི། །སྣོད་ཀྱི་མིང་ཡིན་དབྱིབས་ལེའང་ཟེར། །གདོད་མ་ཞེས་པ་ཐོག་མ་ཡི། །མིང་དང་དང་པོའི་མིང་ཡིན་ཡང༌། །སྔོན་བྱུང་ཐོག་མཐའ་བྲལ་བའི་གཏམ། །གདུང་བྱེད་ཅེས་པ་ཉི་མ་ཡི། །ཚ་ཟེར་འབར་བའི་མིང་དུ་བཤད། །གདུ་བ་ཞེས་པ་ཟས་སོགས་ལ། །དུངས་ཤིང་དོན་གཉེར་ཆེ་བའི་མིང༌། །གདོས་པ་ཞེས་པ་གྲུ་ཡི་ནི། །རྟེན་སྐྱོད་བྱེད་པའི་འཁར་བ་ཞིག །དགུང་དང་གདུགས་ཞེས་བྱ་བ་ནི། །མཚན་དང་ཉིན་མོའི་མིང་དུ་གྲགས། །གནོས་བུ་ཞེས་པ་སྣོད་ཆུང་ངུ༌། །ཆུ་ཡིས་བཀངས་པ་ཞིག་གི་མིང༌། །བདའ་བ་ཞེས་པ་ཞིམ་པའི་མིང༌། །བདར་བ་ཞེས་པ་བྱི་དོར་གྱི། །ལས་དང་ཕྱེ་མར་བྱས་པ་ཡི། །མིང་དུ་འཇུག་པ་སྐབས་ཀྱིས་དབྱེ། །བདོ་བ་ཞེས་པ་དར་བའི་མིང༌། །བདེན་པ་བདར་དང་མདུན་དུ་བདར། །ཞེ་ས་དག་ཏུ་བྱས་པའི་མིང༌། །གོ་འཐུན་ཞེས་བྱ་སྣ་ཚོགས་པའི། །མིང་ཡིན་འདོ་བ་ཞེས་བྱ་བ། །རྟ་ཡི་མིང་དུ་བཤད་པ་ཡོད། །ཕེག་རྡོབ་ཅེས་པ་ལག་པ་ཡིས། །རོལ་མོར་བྱེད་པའི་བྱེ་བྲག་ཅིག །བླ་བརྡོལ་ཞེས་པ་གཉིད་ལོག་པའི། །ངང་ནས་གཏམ་དུ་བྱེད་པའོ། །བསྡོགས་ཞེས་བྱ་བ་གྲབས་བྱེད་པའི། །མིང་ཡིན་ཉེར་བསྡོགས་འོག་བསྡོགས་སོགས། །སྐད་རྙིངས་ཡིན་ཡང་གོ་བར་སླ། །ལྡོངས་པ་ཞེས་བྱ་ལོང་བའི་མིང༌། །ལྡོམ་བུ་ཞེས་བྱ་མྱུལ་བའི་མིང༌། །དེ་ཡང་འཕྲལ་དུ་སློང་བ་སྟེ། །རབ་བྱུང་རྣམས་ལ་བསོད་སྙོམས་ཞེས། །མིང་གི་ཁྱད་པར་དམིགས་ཀྱིས་བསལ། །ལན་ལྡོན་ཞེས་པ་ལན་འདེབས་པའི། །མིང་སྟེ་འདོན་པའི་སྒྲས་མི་འཆད། །ལྡིར་བ་ཞེས་པ་སྐད་ཆེན་པོའི། ། མིང་ཡིན་འོན་ཀྱང་གྲོགས་ཀྱིས་དབྱེ། །གནམ་ཞེས་བྱ་བ་ནམ་མཁའི་མིང༌། །གནའ་ཞེས་བྱ་བ་སྔོན་དང་ནི༑ ༑གནག་ཅེས་བྱ་བ་ཕྱུགས་ཀྱི་མིང༌། །གནམ་རུ་ཞེས་པ་གཞུ་ཡི་མིང༌། །བརྣག་པ་ཞེས་པ་བསྲན་པ་སྟེ༑ ༑མནོག་པ་ཞེས་པ་མང་པོའི་མིང༌། །མནོ་བ་ཞེས་པ་སེམས་པ་ཡི། །མིང་སྟེ་མནོ་དང་བརྣག་པ་ཡི། ། ཁྱད་པར་ལེགས་པར་བསམ་པ་དང༌། །ཇི་ལྟར་བསམ་བཞིན་བསྲན་ཚུགས་པའོ། །མནའ་ཞེས་བྱ་བ་བདེན་པའི་གཏམ། །དྲང་པོར་སྨྲ་བའི་མིང་ཡིན་ཏེ། །བྲོ་དང་ཁྱད་པར་དབྱེ་བར་བྱ། །བྲོ་ཞེས་བྱ་བ་གལ་གྱི་མིང༌། །མནབས་པ་ཞེས་པ་གྱོན་པའི་མིང༌། །མནལ་བ་ཞེས་པ་གཉིད་ཀྱི་སྐད། །བསྒོ་བ་རྣ་ལ་གཟོན་ཞེས་པ། །བསྐུལ་ཚིག་དང་དུ་མི་ལེན་པའོ། །རྣོགས་པ་ཞེས་པ་རྐུ་བ་ཡི། །བྱེ་བྲག་ཅིག་གི་མིང་དུ་བཤད། ། བརྣན་པ་ཞེས་པ་ངེས་བཟུང་གི །བྱེ་བྲག་ཅིག་སྟེ་དགར་བ་ཡང༌། །དེ་ཡི་དོན་དུ་འཆད་པ་ཡོད། །བརྣག་པ་ཞེས་པའང་བསམ་པ་སྟེ། །མནོ་དང་ཁྱད་པར་སྐབས་ཀྱིས་དབྱེ། །བརྣང་མ་ཞེས་པ་ཞིང་ལས་ཀྱི། །བྱེ་བྲག་ཅིག་སྟེ་བརྣངས་པ་ནི། །མི་ཁ་གྱེན་དུ་འཕྱུར་བའོ། །སྣམ་ཕྲན་ཞེས་པ་ཆོས་གོས་ཀྱི། །སྣམ་པའི་མིང་ཡིན་འཚལ་བུའི་མིན། །སྣྲེལ་ཞི་ཞེས་པ་རིམ་འཆོལ་དང༌། །ཐོད་རྒལ་ཞེས་པའི་རྣམ་གྲངས་སོ། །པོ་(སྤོ་)ཞེས་བྱ་བ་མཐོན་པོའི་མིང༌། །པོག་ཅེས་བྱ་བ་སྤོས་ཀྱི་མིང༌། །པར་ཏང་ཞེས་པ་སྟན་ཁྲ་བོ། །རིང་པོ་ཞིག་གི་མིང་དུ་འདོད། །པོ་ཟོས་ཞེས་པ་རེ་ལྟར་དང༌། །དོན་གཅིག་ཇི་ལྟར་ཐོགས་གྱུར་ཀྱང༌། །ཞེས་པའི་དོན་དུ་འཆད་པ་ཡིན། །འོག་པག་ཅེས་པ་སྐ་རགས་ལ། །བཏགས་པའི་ཚར་ཚར་རྒྱན་གྱི་མིང༌། །པ་ན་ཞེས་པ་རིན་པོ་ཆེའི། །རིན་ཐང་ཚད་དུ་བྱས་པའི་མིང༌། །དཔྱ་ཞེས་བྱ་བ་རྒྱལ་པོ་ཡིས། །སྐྱེ་དགུའི་ཉོན་མོངས་བསྲུང་བའི་རིན། །སྟོན་ཐོག་དྲུག་ཆ་སྟོབ་པའི་མིང༌། །དཔེན་པ་ཞེས་བྱ་འཕངས་པ་དང༌། །ཡིད་དུ་འོང་བའི་མིང་དུ་འདོད། །དཔོང་ས་ཞེས་པ་དགེ་སློང་གི །དགེ་འདུན་ལས་རྒྱ་བྱ་བའི་ས། །སྤྱོན་ཞེས་བྱ་བ་སྤྱན་འདྲེན་པའི། །ཚིག་ཡིན་བྱོན་དང་ཁྱད་པར་ནི། །འདས་དང་མ་འོངས་སྐབས་ཀྱིས་ཕྱེ། །སྤ་ཞེས་བྱ་བ་བྱིན་ཆགས་པའི། །མིང་ཡིན་སྤྱོ་ཞེས་བྱ་བ་ནི། །བཀྱོན་ཞལ་དག་གི་རྣམ་གྲངས་སོ། །སྤགས་ཞེས་བྱ་བ་འཕགས་པ་ཡི། །མིང་ཡིན་སྤྱིན་ཞེས་བྱ་བ་ནི། །འབྱར་བྱེད་དག་གི་མིང་དུ་འདོད། །སྤྱོམས་པ་ཞེས་པ་དོན་གང་གང༌། །གཞན་ལ་ངོམ་པའི་མིང་དུ་འདོད། །འཕྲལ་བ་ཞེས་པ་དཔྲལ་བ་ཡི། །མིང་སྟེ་ཕྱལ་ནི་གྲོད་པའོ། །འཕྱན་པ་ཞེས་པ་ཡན་པའོ། །ཕྱད་པར་ཞེས་པ་རྟག་ཏུའི་མིང༌། །སུན་ཅི་ཕྱིན་ཞེས་བྱ་བ་ནི། ། གཞན་ཕྱོགས་འགོག་པ་ལྷུར་ལེན་གྱི། །རང་ཕྱོགས་གཞན་དུ་མེད་པའོ། །འཕྱེ་བོ་ཞེས་པ་རྐང་པ་གཉིས། ། འཁུམས་ནས་བགྲོད་པ་མེད་པའི་མིང༌། །ཕྱ་ཞེས་བྱ་བ་འཇིག་རྟེན་གྱི། །བདེ་སྡུག་བྱེད་པོའི་མིང་དུ་འདོད། །སྒོ་འཕར་ཞེས་པ་སྒོ་གླེགས་མིང། །བྲུ་བ་ཚ་བ་ལྟོགས་པའི་མིང༌། །བྲིད་པ་ཞེས་བྱ་སྒྱུ་ཐབས་ཀྱིས། །རེ་ཞིག་སླུ་བར་བྱེད་པའི་མིང༌། །ནང་བྱན་ཞེས་པ་ཁྱིམ་ནང་གི །ཕྱག་ཚང་བྱེད་པའི་མིང་དུ་འདོད། །བྱུག་རིས་ཞེས་པ་གྲལ་གྱི་མིང༌། །ད་བྱིད་ཅེས་པ་རྩངས་པ་སྟེ། །འབྱངས་པ་ཞེས་པ་ཕྱིར་འབྱམས་པའོ། །དབུང་ཞེས་བྱ་བ་དབུས་ཀྱི་མིང༌། །དབལ་ཞེས་བྱ་བ་རྩེ་མོ་སྟེ། །དབྲེ་ཞེས་བྱ་བ་རྩོག་པའི་མིང༌། ། དབྱིབ་མོ་ཞེས་བྱ་སྐབས་ཀྱི་ཡུལ། །ཐམས་ཅད་ཁེགས་པའི་མིང་དུ་འདོད། །དབྱིག་ཅེས་བྱ་བ་ནོར་གྱི་སྟེ།། དབྱེས་ཞེས་བྱ་བ་ཞེང་གི་མིང༌། །མེལ་ཙེ་(ཚེ་)ཞེས་པ་ཚོར་གསང་མིང༌། །མོལ་བ་ཞེས་པ་གཏམ་གྱི་མིང༌།། དམིགས་བུ་ཞེས་པ་ལོང་ཁྲིད་ཀྱི། །མིང་ཡིན་དམུས་ལོང་ཞེས་བྱ་བ། །མ་ཡི་ཁོང་ནས་ལོང་བའི་མིང༌། ། དམུས་པ་ཞེས་པ་ཡང་ཡང་དུ། །ཉམ་ཉེས་གྱུར་པའི་མིང་དུ་འདོད། །དམུ་ཞེས་བྱ་བ་འབྱུང་པོ་ཡི། །བྱེ་བྲག་ཅིག་ལ་གྲགས་པ་ཡོད། །དམོད་པ་ཞེས་པ་དྲག་པོའི་ཚིག །རྨེ་བ་ཞེས་པ་ཟད་དཀའ་བའི། །མིང་སྟེ་རྨེལ་བ་ཞེས་བྱ་བ། །འཁལ་བའི་མིང་དུ་འདོད་པ་ཡིན། །རྨྱ་བ་ཞེས་བྱ་ཁམས་ཉོགས་པའི། །མིང་ཡིན་རྨུགས་པ་ཞེས་བྱ་བ། །བྱིང་བའི་མིང་ཡིན་ཁྱི་སོགས་ཀྱིས། །རྨུགས་པ་སོགས་དང་སྐབས་ཀྱིས་དབྱེ། །རྨེ་ཞེས་བྱ་བ་བཙོག་པའི་མིང༌། །རྨེག་ཅེས་བྱ་བ་ཉམས་དང་ནི། །འཁོས་ཀྱི་མིང་དུ་བཏགས་པ་སྟེ། །རྨེག་མེད་པ་ནི་དེ་མེད་པའོ། །སྨྱན་ཞེས་བྱ་བ་ཁྱེའུ་དང༌། །བུ་མོའི་ཁ་ལོ་བྱེད་པའི་མིང༌། །སྨག་ཅེས་བྱ་བ་མུན་པའི་མིང༌། །སྨྱུང་བ་ཞེས་པ་ལྟོགས་པ་དང༌། །སྐོམ་པར་བྱེད་པའི་མིང་དུ་འདོད། །སྨེད་པ་ཞེས་པ་གཏམ་འདྲི་བའི། །ཁྱད་པར་ཞིག་གི་མིང་ལ་འདོད། །སྨོན་འདྲིན་ཞེས་པ་གྲོགས་པོ་ཡི། །ཁྱད་པར་ཞིག་གི་མིང་དུ་བཤད། །ཙབ་ཧྲལ་ཞེས་པ་ཆགས་པ་ཡིས། །ཀུན་བསླངས་ཅ་ཅོ་འདོན་པའི་མིང༌། །ཙ་ཀོ་ར་དང་ཙུ་ཏ་དང༌། །ཙམ་པ་ཀ་དང་ཙན་དན་སོགས། །ལེགས་སྦྱར་སྐད་ཡིན་ཙ་ན་ཀ །སྲན་མའི་བྱེ་བྲག་ཅིག་ཏུ་བཤད། །གཙུག་ལག་ཅེས་པ་གསུང་རབ་ཀྱི། །མིང་ཡིན་གཙུག་ནི་རྩེ་མོའི་མིང༌། །གཙུབ་ཤིང་གཙུབ་སྟན་མེ་འབྱིན་པའི། །ཤིང་གི་སྦྱོར་བ་དག་ལ་འདོད། །ཙུམ་པ་ཞེས་བྱ་ལེགས་སྦྱར་གྱི། །སྐད་ཡིན་བོད་སྐད་ཁ་སྦྱོར་བ། །ཙ་ར་ཀ་ནི་སྨན་སྤྱད་པའོ། །སུམ་རྩེན་ཞེས་བྱ་ལྷ་ཡི་མིང༌། །རྩབ་མོ་ཞེས་པ་རབ་བྱུང་གི། བཏུང་བའི་ཁྱད་པར་ཞིག་ལ་འདོད། །རྩེ་རྒོད་ཅེས་པ་འཁོར་གཡོག་གི །མིང་ཡིན་རྩབས་ནི་རུ་མའི་མིང༌། །བརྩས་ཞེས་བྱ་བ་རྔན་པའི་མིང༌། །འཚག་ཅེས་བྱ་བ་མདངས་ཀྱི་མིང༌། །འཚའ་ཞེས་བྱ་བ་གཅན་གཟན་གྱི། །བྱེ་བྲག་ཅིག་ལ་འདོད་པ་སྟེ། །འཚལ་ལུ་ཞེས་པ་དམར་པོ་ལ། །དཀར་པོའི་ཐིག་ལེས་མཚན་པའོ། །འཚུན་ཞེས་བྱ་བ་ཕ་མེས་ཀྱི། །ལྷན་སྐྱེས་ལྷ་དང་འདྲེ་ཡི་མིང༌། །འཚལ་བ་ཞེས་པ་བྱེད་པ་དང༌། ། ཤེས་པའི་མིང་དུ་སྐབས་ཀྱིས་ཕྱེ། །འཚིམ་ཞུ་ཞེས་པ་རྨོག་གི་མིང༌། །འཚལ་མ་ཞེས་པ་ཟ་མ་ཡི། །མིང་ཡིན་འཚལ་བ་ཟ་བ་དང༌། །ཚིམ་པའི་དོད་དུའང་བཤད་པ་ཡོད། །ཟག་པའི་མིང་ལ་འཛག་པ་དང༌། ། ཟད་པའི་མིང་ལ་འཛད་པ་དང༌། །ནོར་བའི་མིང་ལ་འཛོལ་བ་དང༌། །འཇུག་པའི་མིང་ལ་འཛུད་པ་དང༌། །ཟེད་པའི་མིང་ལ་འཛེད་པ་སོགས། །གྲོང་པའི་སྐད་བཞིན་བསྟན་བཅོས་སུ། །ཐད་སོར་བཞག་པ་འགའ་ཞིག་ཡོད། །འཛབ་ཅེས་བྱ་བ་སྒྲུབ་པ་པོའི། །སྔགས་ཀྱི་བསྙེན་པ་བགྲང་བ་ཡི། །གྲོགས་བྱེད་པ་ལ་འདོད་ཅེས་ཟེར། །རྫི་ཞེས་བྱ་བ་རླུང་གི་མིང༌། །ཀྭ་ཞེས་བྱ་བ་འབོད་པའི་ཚིག །ཁྭ་ཞེས་བྱ་བ་ཁྭ་ཏའི་མིང༌། །གྲྭ་ཞེས་བྱ་བ་གྲྭ་ཟུར་གྱི། །མིང་ཡིན་ཉྭ་ཞེས་བྱ་བ་ནི། །རྐང་དང་ལག་པའི་ཉྭ་ལ་འཆད། ། དྭ་བ་ཞེས་པ་སྔོ་ཞིག་དང༌། །ཕ་མ་ཤི་བའི་བུ་ཕྲུག་ལ། །འདོད་པ་གཉིས་པོ་སྐབས་ཀྱིས་དབྱེ། །ཙྭ་ཚྭ་ཞྭ་ཟྭ་རྭ་རྣམས་ལ། །ཝ་བཏགས་ཡོད་ཚེ་རང་རང་གི །སྐབས་ཀྱི་དོན་རྣམས་འཁྲུལ་མེད་གོ །ལྭ་ཞེས་བྱ་བ་དར་ཟབ་ཀྱི། །ཁྱད་པར་ཞིག་གི་མིང་དུ་འདོད། །ཧྭགས་ཞེས་བྱ་བ་བུ་རམ་གྱི། །ཁ་བུན་བཟང་ཤོས་འདྲིལ་བའི་མིང༌། །ཧྭ་ཞེས་བྱ་བ་ཁང་པ་དང༌། །གོས་ལ་སོགས་པའི་ཧར་མིག་གི །མིང་དུ་བཏགས་པ་དེ་དག་གོ ། གཞོལ་བ་དོན་གཉེར་ཆེ་བའི་མིང༌། །གཞབས་ལ་ལེགས་པར་བརྟགས་པའི་མིང༌། །གཞུང་པ་རབ་ཏུ་འགྲུས་པའི་མིང༌། །གཞིལ་བ་ཞེས་པ་བཅིལ་བའི་མིང༌། །གཞར་བ་ཞེས་པ་ཉེ་བའི་མིང༌། །གཞར་ཡང་ཞེས་པ་ནམ་ཡང་སྟེ། །གཞི་མཉམ་གཤང་བ་སྨིན་པའི་མིང༌། །བཞམས་བསྒོ་ཞེས་པ་དྲན་བསྐུལ་གྱི། ། མིང་ཡིན་བཞིབ་པ་འཇིབ་པའི་མིང༌། །ཆེ་བཞི་དཔང་པོའི་མིང་དུ་བཤད། །ཞོ་ཤས་འཚོ་བ་གླ་རྔན་གྱིས།། འཚོ་བའི་མིང་དུ་བཤད་པ་ཡིན། །གཟས་དང་གཟོན་ཞེས་བྱ་བ་ནི། །ལུས་དང་ངག་གི་ཁྱད་པར་ཏེ། ། རྡེག་པའི་སྟངས་ཀ་བྱེད་པ་ལ། །རྡེག་པར་གཟས་ཞེས་ཟེར་བ་དང༌། །རིགས་པར་བསྐུལ་བ་མི་ཉན་པར། ། ལན་བཟློག་པ་ཡི་མིང་ལ་ནི། །བསྒོ་བ་རྣ་ལ་གཟོན་ཞེས་བཤད། །གཟུ་བོ་ཕྱོགས་ལྷུང་སྤངས་པ་སྟེ། ། གཟེགས་མ་ཞེས་པ་ཆ་ཤས་ཀྱི། །མིང་ཡིན་གཟུ་ལུམ་ཅན་ཞེས་པ། །སྤྱི་བརྡོལ་ཅན་གྱི་མིང་དུ་འདོད། ། ཟོལ་པ་གཡོ་སྒྱུ་ཅན་གྱི་མིང༌། །གཟོད་མ་ཞེས་པ་གདོད་མའི་མིང༌། །གཡེམ་པ་ཞེས་པ་ལོག་ཡེམ་གྱི། ། མིང་ཡིན་གཡིགས་པ་བསྐྱིགས་བུའི་མིང༌། །གཡར་ཚ་ཞེས་པ་ངོ་ཚ་ཡི། །ཞེ་ས་ཡིན་ཏེ་གཡར་དམ་དང༌།། གཡར་ཁྲལ་གཡར་ངོ་ལ་སོགས་བཞིན། །ཡ་མ་བརླ་ཞེས་བྱ་བ་ནི། །སྙིང་པོ་མེད་པའི་མིང་ཡིན་ལ། །ཡ་གད་ཅེས་པ་འཛེག་སྟེགས་ཀྱི། །མིང་ཡིན་ཡ་ལད་ཅེས་བྱ་བ། །གོ་ཆའི་མིང་ཡིན་ཡོལ་གོ་ནི། །གཞོང་པའི་མིང་དུ་འདོད་པ་ཡིན། །ཡས་དང་སྟགས་ཞེས་བྱ་བ་ནི། །དོན་གཅིག་མིང་གི་རྣམ་གྲངས་སོ། །ལ་གོར་ཞེས་བྱ་མྱུར་པོའི་མིང༌། །ལོངས་པ་ཞེས་དང་ལོངས་འཆོས་པ། །ཆགས་པས་ཀུན་བསླངས་སྒེག་བཅོས་མིང༌། །ལ་བ་ཆགས་སུ་མ་བཅགས་ཤིང༌། །སྤུ་མ་ཕྱུང་བའི་སྣམ་བུའི་མིང༌། །རླམ་ཞེས་བྱ་བ་ཧམ་སྐྱའི་མིང༌། །རླུགས་པ་ཞེས་པ་མ་ཞུམ་པའི། །གྱེན་དུ་རླུགས་པའི་མིང་ཡིན་ཏེ། །བརླམས་ཞེས་བྱ་བ་མྱ་ངན་དང༌། །གདོན་ལ་སོགས་པས་དཀྲུགས་པའི་མིང༌། །རླང་པོ་ཞེས་བྱ་མི་སྙན་ཚིག །རློང་དུ་གྱུར་པ་ཞེས་བྱ་བ། །བརྟན་པ་ཐོབ་པའི་མིང་དུ་འདོད། །བླ་ཞེས་བྱ་བ་སྟེང་གི་མིང༌། །བློན་གདབ་ཅེས་པ་ཟུར་ནས་ནི། །གྲོས་འདེབས་བྱེད་པའི་མིང་དུ་འདོད། །བློ་བློང་ཞེས་པ་ཡི་ཆད་པའི། །རྫས་ཀྱི་བླ་དང་ལག་གི་བླ༑ ༑ནོར་དང་ཁང་ལས་གསར་པ་ཡི། །ཞལ་ཏ་པ་ཡི་མིང་དུ་འདོད། །བཟླུགས་པ་ཞེས་པ་ཕ་རོལ་པོའི། ། སེམས་བཟུང་བ་ཡི་མིང་ཡིན་ནོ། །གཤོར་ཞེས་བྱ་བ་ཐོད་པ་ཡི། །མིང་དུ་མན་ངག་སྙེ་མར་བཤད། ། བཤུལ་ཞེས་བྱ་བ་ལམ་གྱི་མིང༌། །གཤུང་ན་ཞེས་པ་རང་གཞན་གྱི། །སྐྱོན་ནས་དངོས་སུ་བརྗོད་པའི་མིང༌། །ཤིན་ཏེ་མ་ཞེས་བྱ་བ་ནི། །མཐུ་ཆུང་བ་ཡི་མིང་དུ་བཤད། །སྲ་བརྐྱང་ཞེས་པ་དགེ་འདུན་གྱི། །ཆོས་གོས་སུམ་ཕྲུགས་གཅིག་ཙམ་ལ། །མཚམས་ནང་དེ་ན་ཡོད་པ་ཡི། །དགེ་འདུན་ཀུན་གྱི་ཆོས་གོས་ཀྱི། ། བྱིན་རླབས་ཆགས་པ་གཅིག་ལ་ཟེར། །སྲི་ཞུ་ཞེས་པ་དྲིན་བསམས་ནས། །བཀུར་སྟི་བྱེད་པའི་མིང་ལ་འདོད། །གསོག་དང་གསོབ་ཅེས་བྱ་བ་ནི། །སླུ་བའི་མིང་གི་རྣམ་གྲངས་ཡིན། །སྲོ་ཁང་ཞེས་པ་ཁྲུས་ལ་སོགས། །རེག་བྱ་རྣམ་པ་ལྔ་བསྟེན་པས། །བ་སྤུའི་བུ་ག་སྣུམ་གྱིས་ནི། །གང་བར་བྱེད་པའི་མིང་དུ་འདོད། ། གསུད་པ་ཞེས་པ་སྦྲེགས་པའི་མིང༌། །ཁ་གསག་ཅེས་པ་རྙེད་པའི་ཕྱིར། །གཞན་ནོར་བསྔགས་པར་བྱེད་པའོ། །གསེག་ཤང་ཞེས་པ་མཁར་སིལ་གྱི། །མིང་ཡིན་གསོང་པོ་ཞེས་བྱ་བ། །དྲང་ཞིང་གསལ་བའི་མིང་དུ་འདོད། །བསོད་པ་ཞེས་པ་ཞིམ་པའི་མིང༌། །བསོད་ཉམས་ཞེས་བྱ་འདོད་པ་ལ། །ལྷག་པར་སྤྱོད་པའི་མིང་ཡིན་ཏེ། །བསེལ་བ་ཞེས་བྱ་འཇིགས་པ་ལས། །སྐྱོབ་པའི་སྐྱབས་ཀྱི་མིང་དུ་བཤད། །སྲི་ཞེས་བྱ་བ་མཐར་བྱེད་ཀྱི། །ཟ་བའི་ལམ་སྲོལ་བྱང་བའི་མིང༌། །སྲེལ་བ་འཛིན་ཞིང་སྐྱོང་བའི་མིང༌། །གསྭ་(བསྭོ་)ཞེས་བྱ་བ་ལྷ་ཀླུ་སོགས། །འབྱུང་པོ་འབའ་ཞིག་འབོད་པའི་མིང༌། །དྲི་ཞིམ་མིང་ལའང་བསུང་ཞེས་ཟེར། །སྲུལ་པོ་ཞེས་པ་རུལ་བའི་མིང༌། །དེ་ལས་ལུས་སྲུལ་པོ་ཡང་གཏོགས། །དེ་ནས་ལེགས་པར་སྦྱར་བའི་སྐད། ། བོད་ཀྱི་སྐད་ལའང་སོར་བཞག་དང༌། །ཟུར་ཆག་འགའ་ཞིག་བཤད་བྱ་བ། །པོ་ཏ་ལ་དང་ཤམྦྷ་ལ། །ཨོ་རེནྟྲ་དང་ན་ལེནྡྲ། །ཏིལ་དང་པདྨ་རཱ་ཀ་དང༌། །མཽ་གལ་དང་ཤཱ་རི་དང༌། །ཀེང་ཤུ་ཀ་དང་ཀ་དམྤ། །མནྡ་ར་དང་མུ་ཏིག་དང༌། །ཏ་མ་ལ་དང་ཙན་དན་དང༌། །ག་པུར་གུ་གུལ་གུར་ཀུམ་དང༌། །དུ་རུ་ཀ་དང་ཨརྒ་དང༌། ། ཀུ་མུ་ཏ་དང་ཙམྤ་ཀ །བ་རུ་ཤ་ཀ་མ་ལི་ཀ །མཉྫུ་ཛི་ཧྭ་པྲི་ཡངྐུ༌། །སུག་སྨེལ་དང་ནི་མ་ཤ་ཀ །བཻཌཱུརྱ་དང་མརྒད་དང༌། །ཀེ་ཀེ་རུ་རྣམས་ལེགས་སྦྱར་སྐད། །ཐད་སོར་བཞག་པ་ཡིན་ཞེས་བྱ། །ཨཎྡ་རྙིལ་ཞེས་བྱ་བ་ནི༑ ༑ཨིནྡྲ་ནཱི་ལའི་བོད་སྐད་དེ། །ལ་དུ་ཧྭགས་ཀྱི་ལེགས་སྦྱར་སྐད། །སཾསྐྲྀཏ་ནི་ལེགས་སྦྱར་རོ། །གེའུ་ཧང་ཞེས་བྱ་བ་ཡང༌། །གོ་རོ་ཙ་ནའི་བོད་སྐད་ཡིན། །ལི་ཁྲི་ཞེས་པ་སིནྡྷུ་རའི། །བོད་སྐད་དག་ཏུ་བཤད་པ་ཡིན། །པི་པི་ལིང་ནི་ལེགས་སྦྱར་སྐད། །ཡིན་ཡང་ན་ལེ་ཤམ་ཞེས་དང༌། །ཨ་བར་སྐྱུར་གསུམ་ཞེས་བྱ་བ། ། ཞང་ཞུང་སྐད་ཡིན་ལེགས་སྦྱར་གྱི། །སྐད་དུ་ངེས་པར་འཁྲུལ་མི་བྱ། །ཤུ་དག་ལི་ཤི་ཤིང་ཀུན་ཡང༌། །རྒྱ་མིན་བོད་མིན་སྐད་ཞིག་སྟེ། །ལེགས་སྦྱར་སྐད་དུ་འཁྲུལ་མི་བྱ། །ནེརཉྫཱན་ལེགས་སྦྱར་སྐད། །བོད་ཀྱི་སྐད་དོད་གང་ཡིན་བསམ། །ཝཱ་ར་ཎ་སི་ཞེས་བྱ་བ། །རལ་གྲི་ཕུབ་ཀྱི་གནས་དང་ནི། །བ་ལང་མགོ་ཡི་རི་སོགས་སུ། །འཆད་པ་ཡོད་ཀྱང་འདོད་རྒྱལ་སྐད། །ཡི་གེ་བསྣན་པའི་ངེས་ཚིག་གིས། །བཤད་ན་འཁྲུལ་པར་འགྱུར་སྙམ་བྱེད། །ཨོ་ཌི་ཡ་ནི་ལེགས་སྦྱར་གྱི། །སྐད་ཡིན་དེ་ཡི་ཟུར་བཅག་པ། །ཨུ་རྒྱན་ཞེས་པ་བོད་ཀྱི་སྐད། །ས་ལི་ཞེས་པ་ལེགས་སྦྱར་གྱི། །སྐད་ཡིན་དེ་ཡི་ཟུར་བཅག་ནས། །ས་ལུ་ཞེས་པ་བོད་ཀྱི་སྐད། ། ཤོ་ལོ་ཀ་ནི་ཚིགས་བཅད་ཀྱི། །ལེགས་སྦྱར་སྐད་ཡིན་བོད་སྐད་དུའང༌། །ཤྭ་ལོ་ཀ་ཞེས་བྱ་བ་ཡིན། །ལོ་ཙ་ཞེས་པ་མིག་གི་ནི། །སྐད་དོད་སོར་བཞག་ཡིན་མོད་ཀྱི། །ཡི་གེ་བསྣན་པའི་ངེས་ཚིག་གི །འཇིག་རྟེན་མིག་ཅེས་འདོད་པའང་ཡོད། །ཨ་ཏི་ཤ་ནི་ཕུལ་བྱུང་གི །སྐད་དོད་སོར་བཞག་ཡིན་མོད་ཀྱི། །དེ་ལ་ཡི་གེ་བསྣན་པ་ཡིས། །ཀུན་སྤངས་དགེ་སྦྱོང་སྣང་མཛད་ཅེས། །བྱ་བར་ཀློག་པའི་ལུགས་ཀྱང་སྣང༌། །བྷྲིང་གི་རི་ཊི་ཞེས་བྱ་བ། །ལེགས་སྦྱར་སྐད་ཡིན་ཟུར་བཅག་པ། །བོད་ཀྱི་སྐད་དུ་རྣམ་པར་བརྟག །གངྒཱ་སིནྡྷུ་པཀྵུ་དང༌། །སཱི་ཏཱ་ཞེས་པ་ལེགས་སྦྱར་སྐད། །ཐད་སོར་བཞག་པ་ཡིན་ཞེས་བྱ། །ཛམྦྷ་ལ་ནི་རྨུགས་འཛིན་གྱི། ། ལེགས་སྦྱར་སྐད་ཡིན་ལྷ་ཞེས་འཁྲུལ། །ཉན་ཐོས་སེནྟ་བ་ཞེས་པ། །ཉན་ཐོས་སྡེ་པའི་ལེགས་སྦྱར་གྱི། ། སྐད་ཡིན་ཉན་ཐོས་ཁྱད་པར་མིང༌། །མ་ག་དྷཱ་དང་ཀ་ལིང་ཀ། །ལངྐ་ཨཥྨ་པ་རནྟ། །ལེགས་སྦྱར་ཐད་སོར་བཞག་པའི་སྐད། །ནྱགྲོ་ཏ་དང་ཀུ་ཤ་ཡང༌། །ལེགས་སྦྱར་ཐད་སོར་བཞག་པ་སྟེ། །བིཥྚི་ཞེས་པ་འཇུག་ཕོད་ཀྱི༑ ༑ལེགས་སྦྱར་སྐད་དུ་ངེས་པར་བཤད། །ཀརྐ་ཊ་ནི་སྦལ་བའི་མིང༌། །ཡིན་ཡང་ལེགས་སྦྱར་སྐད་མ་ཡིན། །ཨེ་ཀ་ཛྭ་ཊི་རལ་གཅིག་མ། །ལེགས་སྦྱར་སྐད་ཡིན་རེ་མ་ཏི། །རི་ཡི་བུད་མེད་ཡིན་ནམ་བརྟག །ཤ་ན་ཀོ་ཏམ་དུ་ཀུ་ལ། །ཀ་ཤི་ཀ་རྣམས་ལེགས་སྦྱར་སྐད། །ཐད་སོར་བཞག་པ་ཡིན་ཞེས་བྱ། །གནྡྷོ་ལ་ནི་དྲི་འཛིན་གྱི། །སྐད་ཡིན་བི་ཧཱ་ར་ཞེས་པ། །གཙུག་ལག་ཁང་གི་ལེགས་སྦྱར་སྐད། །འདི་ཙམ་ཁོ་ན་ཤེས་པ་ཡིན། །ལེགས་སྦྱར་སོར་བཞག་ཡིན་མིན་དང༌། །བརྡའ་རྙིངས་པ་དང་བརྡའ་གསར་པའི། །བྱེ་བྲག་མང་ཞིག་ཤེས་གྱུར་ནས། །རྒྱལ་བའི་བཀའ་དང་རིག་པ་ཡི། །གནས་ལྔ་སྟོན་པའི་བསྟན་བཅོས་ཀྱི། །ཚིག་དོན་ངེས་པར་གོ་བཀའ་བ། །མང་ཞིག་ངང་གིས་གྲོལ་བར་འགྱུར། །མང་པོའི་དབུས་སུ་མཁས་པ་ཡི། །གྲགས་པའི་གདུགས་དཀར་གཡོ་འདོད་འགའ། །གཞུང་འདི་བཟུང་ལ་གཡོ་མེད་པར། །མཛངས་ཤིང་གསོང་པོ་དག་ཏུ་སྨྲོས།། །།ཞེས་བརྡའི་གནས་བྱེ་བྲག་ཏུ་རྟོགས་བྱེད་བྱ་བའི་ཚིག་ལེའུར་བྱས་པ་འདི་ནི། དཔལ་ཤཱཀྱ་མཆོག་ལྡན་དྲི་མེད་ལེགས་པར་བློས། །གཡས་རུ་གཙང་གི་སའི་ཐིག་ལེ། །གསེར་མདོག་ཅན་ཞེས་བྱ་བའི་དབེན་གནས་སུ་ཉེ་བར་སྦྱར་བའི་ཡི་གེ་པ་ནི་ཆོས་ཀྱི་རྒྱལ་མཚན་ནོ། །
མཆན།     དག་ཡིག་འདི་ནི་དཔལ་ལྡན་ས་སྐྱའི་གསུང་རབ་པོད་གཉིས་པ་སུམ་རྟགས་དག་ཡིག་ལས་བདམས་བསྒྲིགས་ཞུས།
རྩོམ་པ་པོའི་ལོ་རྒྱུས་མདོར་བསྡུས།
༄༅། །པཎ་ཆེན་ཤཱཀྱ་མཆོག་ལྡན་ནི། རབ་བྱུང་བདུན་པའི་ས་སྤྲེལ་ཕྱི་ལོ་༡༤༢༨ ལོར་གསང་ཕུའི་བར་ཚིགས་སུ་སྐུ་འཁྲུངས། དགུང་ལོ་བརྒྱད་པར་སྐྱོར་མོ་ལུང་དུ་རོང་སྟོན་སྨྲ་བའི་སེང་གེ་ལས་རབ་ཏུ་བྱུང་ཞིང༌། མཚན་ལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཞེས་གསོལ། དགུང་ལོ་བཅུ་པར་ནཱ་ལེནྡྲར་ཕེབས་ཏེ་དགེ་ཚུལ་གྱི་སྡོམ་པ་བཞེས། དེ་ནས་བཟུང་དགུང་ལོ་ཉེར་གཅིག་བར་དུ་རོང་ཆེན་སྨྲ་བའི་སེང་གེ་སློབ་དཔོན་དུ་བསྟེན་ནས་རྒྱན་དྲུག་མཆོག་གཉིས་ཀྱི་གཞུང་ལུགས་ལ་སྦྱངས་པ་དཔྱིས་ཕྱིན་པར་མཛད། དགུང་ལོ་ཉེར་ལྔ་པར་ངོར་དུ་ཕེབས་ཤིང༌། ངོར་ཆེན་ཀུན་དགའ་བཟང་པོ་དང་། བྲག་དཀར་སེམས་དཔའ་ཆེན་པོ། མུས་ཆེན་དཀོན་མཆོག་རྒྱལ་མཚན་གསུམ་ལས་བསྙེན་པར་རྫོགས། མཁན་སློབ་དེ་གསུམ་དང༌། ལྕང་ལུང་པ་གཞོན་ནུ་བློ་གྲོས། པཎ་ཆེན་ནགས་ཀྱི་རིན་ཆེན་སོགས་ལས་རྒྱུད་སྡེ་བཞི་དང་གསུང་ངག་སྦྱོར་དྲུག་སོགས་ཟབ་རྒྱས་ཆོས་ཀྱི་གདམས་པ་ཐམས་ཅད་བུམ་པ་གང་བྱོའི་ཚུལ་དུ་གསན་པར་མཛད། དགུང་ལོ་ཞེ་གཉིས་པ་ས་གླང༌། ཕྱི་ལོ་༡༤༦༩ ལོར་གསེར་མདོག་ཅན་དུ་འདུས་ཚོགས་བརྒྱ་ཕྲག་བདུན་ལ་འཆད་རྩོད་རྩོམ་གསུམ་གྱིས་བསྟན་པ་སྤེལ་ཏེ། དགུན་ཆོས་ལ་མངོན་པ་གོང་འོག དཔྱིད་ཆོས་ལ་དབུ་མ། དབྱར་ཆོས་ལ་འདུལ་བ་གཙོ་བོར་འདོམས་པར་མཛད། དེ་ནས་ཆོས་རྒྱལ་རྣམ་རྒྱལ་གྲགས་བཟང་ལས་དུས་འཁོར་གྱི་དབང་སོགས་གསན། གསེར་མདོག་ཅན་དུ་དྲི་ལན་གསེར་གྱི་ཐུར་མ་མཛད། མདོར་ན། མཁས་གྲུབ་འདི་ཉིད་ཀྱིས་ཡོངས་འཛིན་བཅུ་ཕྲག་བཞི་ལྷག་ལས་གསན་པ་རྒྱ་ཆེར་མཛད། བློ་བརྟན་བཞི་པ་དང་དེའི་ཉེ་གནས་བློ་ལྡན་པའི་དྲུང་དུ་ཀ་ཙན་སྙན་ངག་སོགས་སྦྱངས་ཤིང༌། རིག་གནས་ལྔ་ལ་མཁས་པའི་གྲགས་པ་ཁྱབ། ཡོངས་རྫོགས་པཎྜི་ཏ་ཆེན་པོར་གྱུར། སྤྱིར་རིག་གནས་ལྔ་དང༌། ཁྱད་པར་སྒྲ་རིག་དང༌། ནང་རིག་གི་སྙིང་པོ། བཀའ་བར་མཐའ་དང༌། ལུགས་གཉིས་ཀྱི་སྲོལ་ལས་བྱུང་བའི་རང་སྟོང་གཞན་སྟོང་གི་ལྟ་བའི་གནད་ཟབ་མོ་ལ་འདི་ཁོ་ན་བཀའ་དྲིན་ཆེ། སྣོད་ལྡན་གྱི་སློབ་མ་མང་པོ་བསྐྱངས་ཤིང༌། མཐར་དགུང་ལོ་བརྒྱད་ཅུ་བཞེས་པ། རབ་བྱུང་དགུ་པའི་མེ་ཡོས། ཕྱི་ལོ་༡༥༠༧ ལོར་དགོངས་པ་གཞན་དོན་དུ་གཤེགས། 
ཁོང་གི་གསུང་རྩོམ་ནི། ཚད་མའི་དཀའ་འགྲེལ་སྤྱི་དོན་ཆེ་ཆུང་གཉིས། རྣམ་རིག་ཊཱིཀ་ཆེན་གཉིས། ཕར་ཕྱིན་ཊཱིཀ་ལུང་སྙིང་སྤྱི་དོན་གསུམ། རྩ་འཇུག་ཊཱིཀ་སྟོང་ཐུན་ཆེན་མོ་གསུམ། འདུལ་བའི་བཀའ་འགྲེལ་ལས་བརྒྱ་ཊཱིཀ་དང༌། བདེ་གསང་རྣམ་བཤད་གསེར་ཐུར་ཆོས་ཚན་སོགས་རྩོམ་པའི་རྣམ་གྲངས་མང་དུ་མཛད་པ་བཅས་སོ།།
༄༅། །བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ་བཞུགས་སོ།།
ཞ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ།(༡༤༤༡-༡༥༢༧)
༄༅། །རྒྱ་གར་སྐད་དུ། སུབྷཱཥིཏ་རཏྣ་ཀརཎྜབྱཱུཧ་ནཱམ་བྷོཊསྱ་སངྐེཏ་ཤཱ་སྟྲ། བོད་སྐད་དུ། བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །གང་གི་གསུང་ཟེར་ཆ་ཙམ་གྱིས་ཀྱང་སེང་གེ་(ཁྱབ་འཇུག)འཕྲོག་བྱེད་(དབང་ཕྱུག)ནོར་གྱི་གཉེན་(ཚངས་པ)སོགས་ཀྱི། །གཞུང་ལུགས་ཀུན་དའི་ཚལ་རྣམས་ཟུམ་མཛད་གསེར་མངལ་ཅན་(ཚངས་པ)དང་དཔལ་མགྲིན་ལ་(དབང་ཕྱུག)སོགས་(བརྒྱ་བྱིན་དང་ཁྱབ་འཇུག་དང་སྨིན་དྲུག་བུ་དང་ལུས་ངན་དང་ཚོགས་བདག་སོགས)པ། །འཇིག་རྟེན་འདི་ན་ཆེ་བར་རབ་གྲགས་ལྷ་མཆོག་ཀུན་གྱིས་གང་གི་ཞབས་པད་ལ། །གུས་པས་བཏུད་པའི་ལྷ་མིའི་བླ་མ་ཟས་གཙང་སྲས་པོས་རྟག་ཏུ་དགེ་ལེགས་མཛོད། །དེ་སྲས་ཐུ་བོ་འཇམ་པའི་དཔལ། །འཇིག་རྟེན་དབང་ཕྱུག་ལ་(ཕྱག་རྡོར་སོགས)སོགས་པའི། །བསྟན་པ་སྡུད་མཛད་སེམས་དཔའ་ཆེ། །རྣམས་ལའང་གུས་པས་ཕྱག་འཚལ་ལོ། །ངེས་པར་རྒྱལ་བའི་འཕྲིན་ལས་པ། །གངས་ཅན་ཁྲོད་པའི་བླ་མ་མཆོག །སམྦྷོ་ཊ་ཞེས་རབ་གྲགས་པའི། །བསྟན་པ་སྡུད་མཛད་(དཔལ་དུས་ཀྱི་འཁོར་ལོའི་འགྲེལ་ཆེན་ཁྲི་ཉིས་སྟོང་པ་ལས་སྡུད་པ་པོ་རྣམས་ཀྱིས་ཐེག་པ་གསུམ་བོད་ཀྱི་ཡུལ་དུ་ནི་བོད་སྐད་ཀྱིས་བྲིས་ཞེས་གསུངས་པས་འདི་སྡུད་པ་པོར་བསྟན་གསུངས)ཞབས་ལ་འདུད། །མཁན་པོ་འདི་ཡིས་མཛད་པའི་བརྡ། །གསུང་རབ་བདེ་བླག་རྟོགས་པའི་སྒོ། །བླང་དོར་གསལ་བར་སྟོན་པའི་ཚུལ། །འབད་པ་དུ་མས་བསྒྲུབ་པར་རིགས། ། མཁས་པ་དུ་མས་མང་བཤད་ཀྱང༌། །ཐམས་ཅད་བརྗོད་པར་མི་ནུས་པས། །འདི་ནི་འཁྲུལ་གཞི་ཅན་གྱི་བརྡ། །འགའ་ཞིག་རང་གཞན་དོན་དུ་འགོད། །(འཁྲུལ་གཞི་མེད་པ་རྣམས་ཀྱང་སྐད་ཀྱི་འཇུག་པ་ཤེས་པའི་ཕྱིར་བསྟན་ནའང་སྐྱོན་མེད་མོད་ཀྱང་དེ་དག་ནི་གོ་སླ་བ་དང་འདིར་ཡི་གེ་ཉུང་ངུར་བྱ་བའི་ཕྱིར་རོ།།) སྡོམ་ལ། (སྔོན་འཇུག་དང་མགོ་གསུམ་མེད་པའི)རྐྱང་པ་(ག་དང་བ་མ་འའི་)འཕུལ་ཅན་(ར་ལ་སའི)མགོ་ཅན་ནོ། །རེ་རེའང་(བོད་ཀྱི་ལུགས)གསལ་བྱེད་ཐ་མ་(ཨ་ཡིག་གོ་)དང༌། །ཨི་ཨུ་ཨེ་ཨོ་ཡ་ར་ལ། །ཝ་ཡིག་རྗེས་འཇུག་བཅུ་ཡིས་བརྒྱན། །དཔེར་ན།(ཀ་ཡིག་ལ་སྔོན་འཇུག་མགོ་གསུམ་མེད་པ། གསལ་བྱེད་ཐ་མ་དང་དབྱངས་བཞི་དང་ཡ་ར་ལ་ཝ་དང་རྗེས་འཇུག་གིས་ཕྱེ་བའི་བརྡ་སྡེ།)
ཀ༽  ཀ་བ་ཀ་ཏན་ཀ་ར་དང༌། །ཀ་མ་ལ་(པདྨ)དང་ཀ་པཱ་ལ(ཐོད་པའི་སྣོད)། །ཀ་ལཱ་པ་གནས་ཀལྤ་དུས། ། (དུས་ཀྱི་བསྐལ་པ་ལ་འདི་ལྟར་བྱེད་པ་ལོ་ཙཱ་བ་མ་ཏི་ཤྲཱིས་(ཇོ་ནང་ལོ་ཙཱར་གྲག)སྐད་སོར་བཞག་ཡིན་པའི་དབང་གིས་མཛད་དེ་འགལ་བ་མེད་དོ)ཀེ་ཀེ་རུ་དང་ཀེང་རུས་དང༌། །ཀ་ལ་པིངྐ་ཀོ་བ་དང༌། །གླང་ཆེན་ཐལ་ཀར་ཡུངས་ཀར་ཟ། །ཀྲོག་ཀྲོག་སྒྲ་སྐད་ལྷམ་ཀྲད་དང༌། །འོན་ཀྱང་ཁྱོད་ཀྱིས་ལྕགས་ཀྱུས་བཏབ། །ཀྱེ་ཀྱེ་ཀྱལ་ཀ་ཀླན་ཀ་སྤོངས། ། ཤིང་ཀུན་སྨན་ཡིན་མང་ཚིག་ཀུན། །ཀོའུ་ཤི་ཀ་(ཀཽའུ་ཤི་ཀ་སྟེ་མཁས་པ་སོགས་མང་པོ་ལ་འཇུག་གོ)སོར་བཞག་སྒྲ།། ཀྱི་ཧུད་ཀླ་ཀློ་དུད་འགྲོ་ཀླུ། །ཀླད་པ་ཀླད་ཀོར་(སྟོད་ཀོར་སོགས་ཀྱང་མཚོན)ཀླད་ཀྱི་དོན། །འབྱམ་ཀླས་མཐའ་ཀླས་ཆུ་ཀླུང་དུ། །རུས་ཀྲང་(ཀྲོང་ངེར་བསྡད་པ་སོགས)སྐྱིལ་ཀྲུང་བཅས་ཀློག་འདོན། །དེ་བཞིན་གཤེགས་པ་སྐུ་འབྱམས་ཀླས། །འདིར་ནི་ཀྭ་ཡེ་བོད་པའི་ཚིག །
ཁ༽ ཁང་པ་ཁམས་བདེ་ཁོན་འཛིན་མེད་(འདི་རྣམས་སྔོན་འཇུག་དང་ཕ་ལ་ར་བཏགས་སྤང་བར་བྱའོ)། །ཁོང་ཁྲོ་ཁྲོན་པ་ཁྲ་བོ་མདོག །ཁྲག་ཁྲིག་ཁྲི་གྲངས་ཤ་ཁྲག་དང༌། །ཁྲུང་ཁྲུང་ཁྲལ་འཇལ་སེང་གེའི་ཁྲི། །གོ་ཁྲབ་རི་མོའི་ཁྲམ་ཁ་དང། །སྣ་ཁྲིད་ཚུལ་ཁྲིམས་ཁྲིས་འཇགས་དང། །ཁྲུ་གང་ཁྲེལ་ཡོད་ཁྲུན་རིང་གོས།། ཁྲུམས་སྟོད་ཁྲུམས་སྨད་(འདི་གཉིས་སྐར་མའོ)ཁྲག་ཁྲུག་དང(འཐབ་ཀྲོལ་དང་དཔེ་ཆ་འཛིངས་པ)། །ཁྲུས་བྱ་ཁྲོ་བོ་དུར་ཁྲོད་ཁྲོས། །ཆུ་ཁྲེམས་ཁྲོམ་ནས་ཁྲོལ་ཚགས་ཉོས། །ལྕགས་ཀྱི་སིལ་ཁྲོལ་(རོལ་མོའི་བྱེ་བྲག)ཁྲེ་ནི་འབྲུ།། འདིར་ནི་ཁྭ་ནི་འདབ་ཆགས་སོ། །
ག༽  གྲོང་ཁྱེར་གྲངས་མེད་གྲགས་པས་ཁྱབ། །ཆོས་གྲྭར་གྲུལ་བུམ་གྲིབ་གནོན་བསྲུངས། །གྲུབ་ཐོབ་རིམ་གྲོ་གྲལ་རིམ་བཞིན། །གྲིབ་དང་གྲིབ་མའི་གནོད་ལས་གྲོལ། །གྲུང་པོ་(རིག་པ)གྲོས་མཁས་གྲུ་(སྐར་མ་ནམ་གྲུའང་ངོ)ནང་ཞུགས། །གྲང་བའི་ནད་མེད་ཤིན་ཏུ་གྲིམས(རིག་པ་ཤ་སྐུད་པ་སོགས)། །རྩེ་མོའི་གྲ་མ་(ཤིང་གྲ་མ)འབྲུ་ཡི་གྲོ། །ངམ་གྲོག་(གཅོང་རོང)གྲོན་ཅན་(ཟས་གྲོན་ཆེ)གྲོད་པ་ཅན། །རལ་གྲི་གོས་ཀྱིས་གྲིལ་ཞེས་གྲག །གྲུམ་བུའི་ནད་ཀྱིས་གྲོངས་པ་མེད། །གླེགས་བམ་(པུ་སྟི་ཀ)གླུ་དབྱངས་གླིང་བུ་དང། །གློ་བུར་གཏམ་གླེང་(གླེང་གཞི་གླེང་མོ་སོགས)གླང་པོ་ཆེ། །གླིང་(གླིང་བཞི་སོགས)དང་གློ་འབུར་(གཞོགས་ཀྱི་གློ་དང་ནང་ཁྲོལ་གློ་བ་དང་ནད་ཀྱི་གློའང་འདི་དང་ཚིག་དོན་མཐུན་ནོ)སྲོག་གི་གླུད། །གཡལ་བའི་གླལ་(སེང་གེ་རྣམ་བསྒྱིངས། སེང་གེ་གླལ་ཞེས་འགྱུར་གྱི་ཁྱད་དོ)དང་ལེབ་མོར་གླེབས། །གླ་རྔན་གླ་(རི་དྭགས་གླ་བའང་ངོ)རྩི་རིག་པ་གླེན། །གླ་གོར་(ཤིང་གི་སྨན)ཞོ་ཤ་གློག་འཁྱུག་གློང་(ནམ་མཁའི་གློང་ཆུའི་རྦ་གློང་ཞེས་སོ)། །
ཅ༽  ཅ་ཅོ་ཐོར་ཅོག་མུ་ཅོར་དང། །ཅོད་པན་བེ་ཅོན་ཅིག་ཅར་སྤང། །ཅང་ཤེས་ཅོང་(རོལ་མོ)དང་ཅང་ཏེའུ་བརྡུང་(ཌ་མ་རུ)། །སེམས་ཅན་སྤྱི་ཅེར་(སྐྲ་མེད་པའོ)ཡིན་ནོ་ཅོག(ཅོག་བུའང་འདིའོ) །ག་ད་བ་ཡི་རྗེས་ཀྱི་ཅིང་(རྟག་ཅིང་བཤད་ཅིང་ཟབ་ཅིང་སོགས)། །ཅེས་དང་(རྟག་ཅེས་བསད་ཅེས་རྒྱབ་ཅེས་ལྟ་བུ)འདྲི་བའི་ཚིག་གི་ཅི་(ཅི་སླད་ཅི་ཕྱིར་ལྟ་བུ)། །ཉུང་བའི་ཅུང་ཟད་ཁ་ཅིག་དང། །སྐད་ཅིག་ལ་སོགས་སུམ་ཅུ་(དྲུག་ཅུ་བདུན་ཅུ་བརྒྱད་ཅུ)སོགས། །ཅིག་ཤོས་དང་ནི་གྱུར་ཅིག་(ཤོག་ཅིག་སྟོན་ཅིག་ཉོན་ཅིག་ཤོད་ཅིག)སོགས། །དཀོན་ཅོག་(དཀོན་མཆོག་དང་རིན་ཆེན་ཡང་འཐད)རིན་ཅེན་ཅེ་སྤྱང་དང། །
ཆ༽ (འདི་རྣམས་ཆ་རྐྱང་པ་ལས་གཞན་དུ་འཕུལ་ཅན་དང་ཕྱ་བྱས་ན་འཁྲུལ་པར་སྟོན)ཆིབས་པ་ཆ་དེ་ཆུ་ཞེང་གབ། །ཆུ་བོ་དར་གྱི་ཆུན་པོ་དང། །རིན་པོ་ཆེ་དང་འབྲུ་ཡི་ཆན། །རྒྱལ་པོའི་ཆད་པ་མྱོས་འགྱུར་ཆང༌། །
ཇ༽  ཇོ་བོ་ཇ་སིགས་ཇི་སྙེད་དང། །ཇི་སྐད་ཇི་སྲིད་ཇི་ལྟར་དང། །ཇེ་ཆེར་སོང་ནས་ཇག་པ་བྱས། །
ཉ༽  (འདི་རྣམས་ལ་མ་མྱ་སྤོང་བར་སྟོན)ཉོན་མོངས་ཅན་གྱིས་ཉ་ཤ་ཉོས། །
ཏ༽  གཙུག་ཏོར་དཀོན་ཅོག་ཏ་ལ་ལ(སྒྲོན་མེ་དང་ཡེ་ཤེས་སྒྲོན་མེ་ཞེས་པའང་འཇུག)། །ཏིང་འཛིན་རྒྱལ་པོ་མེ་ཏོག་དང། །མུ་ཏིག་ཆུན་པོ་ཏིང་ཤགས་དང། །ལོ་ཏོག་ཏ་ལའི་འདབ་མ་ཏིལ། །སླེ་ཏྲེས་ཏིག་ཏས་ནན་ཏན་དུ། ། ཡོན་ཏན་རིན་ཆེན་ཏོག་ཕྱིར་མཆོད། །ཏུག་རིང་ཏུག་ཆོམ་ཏོག་ཏོག་སྒྲ། །རྟག་ཏུ་ནན་ཏུར་ཤིན་ཏུ་བྱས། ། རྒྱབ་ཏུ་གལ་ཏེ་ཕ་རོལ་ཏུ། །བརྟགས་ཏེ་བསྟན་ཏེ་ལེགས་བསྟར་ཏེ། །སྩལ་ཏོ་གྱུར་ཏོ་ཕྱིན་ཏོ་སོགས། །
ཐ༽  ཐྲིག་ཐྲིག་(འདུལ་བ་ལས་འབྱུང)ལྷམ་གྱི་སྒྲ་སྐད་དོ། །
ད༽  ཤིང་དྲུང་དྲང་སྲོང་དྲང་པོར་བཞུགས། །མ་དྲོས་(ཀླུའི་རྒྱལ་པོ་མ་དྲོས་པ་ལའང)མཚོ་རུ་གཡུང་དྲུང་བརྙེས། །ཕྱི་དྲོ་སྔ་དྲོའི་དུས་དྲུག་(སྨིན་དྲུག་སོགས)ཏུ། །དྲི་བ་ཀུན་གྱི་དྲིས་ལན་འདེབས། །དྲག་པོ་དྲག་ཤུལ་ནོར་གྱིས་དྲེགས། །གཞན་དྲིང་མི་འཇོག་དྲིལ་བུ་དང། །དྲི་མཆོག་དྲ་བ་དྲ་ཕྱེད་དང། །བཀའ་དྲིན་དྲན་དང་དྲེད་ལྤགས་དང། །དྲེའུ་རྔོག་དང་དྲི་མས་སྦགས། །དྲོད་དང་དྲོ་བ་ས་ལ་དྲུད། །ཁྲིམས་སོགས་དྲལ་(ལྕམ་དྲལ་ལའང་ངོ)དང་ཟས་དྲངས་དྲོངས། །ཚེམ་དྲུབ་དང་ནི་ཐལ་བའི་དྲགས། །ཡ་རབས་དྲ་མ་ལ་སོགས་པ། །ད་ཡིག་ར་བཏགས་ཅན་དུ་བྲི། །
པ༽  པང་པའི་པར་བུ་(སྣོད)པ་ཝ་སངས། །གཅིག་པུར་པིར་གྱིས་པི་ཝང་བྲིས། །པུ་ཤུའི་(མདའ་ཡབ)པུ་ཤུད་(བྱ)པི་པི་ལིང་(དྲོད་སྨན)། །པྲ་ཕབ་(མེ་ལོང་སོགས་ལ)སྟག་གི་པགས་པ་སོགས། །
ཕ༽ (འདི་རྣམས་ལ་འཕུལ་ཡིག་སོགས་སྤང)ཕྲ་མ་ཕྲག་དོག་ཕྲག་པ་(ལུས་ཀྱི)དང། །ཕྲན་ཚེགས་བརྒྱ་ཕྲག་མི་ཕམ་མགོན། །ཕྲ་ཞིབ་རྡུལ་ཕྲན་ཕྲུག་གུ་དང། །ཚིག་ཕྲད་རྒྱན་གྱི་ཕྱང་ཕྲུལ་ཕྱལ། །ཕྱང་ངེ་བ་དང་ཕྲུ་མ་(མངལ་གྱི་ཕྲུ་མ་དང་དམག་གི་ཕྲུ་མ་བཏབ་ཅེས་པའོ)དང། །ཕྲུ་བ་ཤུར་བུ་ཕྲེའུ་(སྐ་རགས་ཀྱི་བྱེ་བྲག)དང། །ཕྱོགས་བཅུར་ཙན་དན་ཕྱེ་མ་འཐོར། །གནས་སུ་ཕྱིན་དང་ཤུགས་ནས་ཕྱུང། །ཕྱག་དར་འགྲོ་དོན་ཕྱད་པར་བྱེད། །ཕྱག་ཏུ་ཕྱེད་ཕུལ་ནོར་གྱིས་ཕྱུག །མི་གཙང་ཕྱི་ས་ཕྱི་རོལ་དོར། །
བ༽  བྱིན་རླབས་གནས་སུ་བླ་བྲེ་བྲེས། །བྱི་བྲུན་ས་ཡི་དོང་དུ་བྲུབས། །བྲག་རིའི་བྱང་གི་བྲམ་ཟེ་རྣམས། །ཡི་གེར་བྲིས་ལ་བསོད་སྙོམས་བྲིམས། །བྱེས་ནས་བྱོན་ལ་བྱུག་པ་བྱིན། །བྱིས་པས་བྲན་གྱི་བྱ་བ་བྱོས། །བྲང་(ལུས་ཀྱི་བྲང་ཡང་ངོ)འགྲོའི་དུག་རྣམས་བྱམས་པས་ཐུལ། །བྲེ་ཡིས་བཤར་བའི་བྱེ་མས་བྲབ།། བྱད་དང་བྱུར་རྣམས་བྱབས་པས་བྱེར། །བྱོལ་སོང་བྱག་མཁན་ཤིན་ཏུ་བྲེལ། །བྲོ་གར་བྲོ་བོར་(མནའ་བསྐྱལ་བའི་མིང)བྲོ་ནད་(ནད་ཀྱི་མིང)དང། །ཆུ་བྲུག་(ཆུ་བྲུག་པར་སྣང)པ་དང་བྲུ་བ་ཚ་(ལྟོགས་པའོ)། །ཐབས་བྲལ་འདམ་བྱིང་བྲང་ངེར་སྣང། །རིན་ཆེན་བྱུ་རུ་བྱི་ལ་དང། །བླ་མའི་བླ་དྭགས་བདེ་བླག་(འདིར་ངེས་པར་ཞེས་པའམ་ཐེ་ཚོམ་མེད་པའམ་ཟབ་མོ་ཞེས་པའི་དོན)དང། །བློན་པོ་བློ་གྲོས་རྣ་བ་བླགས་(རྣ་བ་གཏོད་པའི་དོན)། །བླུན་པོ་རིན་གྱིས་བླུས་ཀྱང་བླ་(རུང་ཞེས་སམ་ཆོག་གམ་བཟོད་ཅེས་པའི་དོན་ནོ)། །བླ་མེད་བླ་གོས་བླ་གབ་(སྟེང་གཡོགས་པའོ)དང། །སྨན་བླ་སྤྱི་བླུགས་བླ་ན་(གོང་ན་ཞེས་པའོ)གཉན། །སོས་བླད་ལན་བླན་ཆུ་བླུད་སོགས། །(རིག་པ་མི་གསལ་བའི་བློང་བློང་དང་ཚོན་རྩི་བ་བླ་སོགས)བ་ཡིག་ཡ་ར་ལ་ཡིས་བརྒྱན། །
མ༽ མྱུར་བར་རོ་མྱགས་འདམ་ལས་རྒོལ། །མྱང་འདས་རོ་མྱང་བདེ་བ་མྱོང། །ནགས་མྱུལ་མྱུ་གུའི་ཆང་གིས་མྱོས། །
ཙ༽  ཙུག་ཙུག་(ཟས་ཟ་བའི་ཁའི་སྒྲ)མི་བྱ་ཙོག་ཙོག་པུར། །འདུག་པ་དེ་ཙམ་དེ་ཙུག་ལགས། །ནེ་ཙོ་ཙམ་པ་ཀ་མེ་ཏོག །
ཚ༽  ནགས་ཚལ་སྐྱེད་ཚལ་ཚོན་གྱི་བཀྲ། །ལང་ཚོ་ལྡན་པའི་སྡེ་ཚན་ཚོགས། །ལན་ཚྭའི་ཆུ་སོགས་འཕུལ་མེད་ཅན། །
ཝ༽ ཝ་ནི་དུད་འགྲོའི་བྱེ་བྲག་སྟེ། །
ཞ༽  ཞྭ་ཞ་མགོ་གཡོགས་ཡན་ལག་ཉམས། ། 
ཟ༽  ཟྭ་ནི་སྔོ་ཚོད་ཚེར་མ་ཅན། །མཁའ་ཡི་ཟླ་བ་ཟླ་གྲོགས་དང། །དུས་ཀྱི་ཟླ་བ་མྱ་ངན་ཟློ། །སྔགས་ཟློས་ཟློས་གར་གཞན་ལ་ཟློ། །ཟླ་གམ་ཟླུམ་པོ་ཟླས་དབྱེ་དང། །འགྲན་ཟླ་མེད་དང་ཟློག་པ་སོགས། །
འ༽  དེའི་རྒྱན་ཚིག་ལེའུར་བྱས་པ་དག །ཀོའུ་ཤི་ཀ་གོའུ་ཏ་མ། །དཔལ་བེའུ་རྔེའུ་ཆུང་དུད་འགྲོ་སྤྲེའུ། །
ར༽   རྭ་ནི་དུད་འགྲོའི་མགོ་ལ་སྐྱེས། །རླབས་ཆེན་དབའ་རླབས་བྱིན་རླབས་རློབས། །མངོན་རློམ་རློམ་སེམས་རློམ་པ་ཅན། །ཁ་རླངས་རློན་པ་རྡུལ་དུ་རློག །རླུང་གིས་དགྲ་བོ་རླག་པར་བྱེད། །ཁུང་བུའི་རླུབས་དང་མདོམས་ཀྱི་རླིག །
ཤ༽ ཤར་ཕྱོགས་ཤེལ་གྱི་གནས་ཤིག་ན། །འདབ་ཆགས་ཤང་ཤང་ཤིང་ཁར་ཤི །ཤུལ་དུ་ཤིང་ཟན་གྱིས་ཤེས་འཛེར། །ཤེས་ལྡན་ཤམ་ཐབས་ཤུར་བུས་བཅིངས། །ཤེད་བུ་ཤེད་བདག་ཤེད་ལས་སྐྱེས། །ཤུན་ལྤགས་དང་ནི་ཤུབ་བུས་ཟློས། །
ས༽ འདི་རྣམས་ཀྱང་ས་ཡིག་སྔོན་འཇུག་མེད་པའི་སྡེ་ཚན་ཡིན)སངས་རྒྱས་སོར་མོ་སེ་མོ་དོ། །སིལ་སིལ་སྒྲ་ལྡན་སིལ་སྙན་དང། །སེན་མོ་ཟངས་མདོག་སོ་རྣམས་དཀར། །འོད་སྲུངས་སྲས་བཅས་ལམ་སྲང་དུ། །སྲ་མཁྲེགས་སྲིད་པ་སྲུལ་བོའི་ཕྱིར། །སྲིན་པོ་ལུས་སྲུལ་ཚེ་སྲོག་ཟ། །རྣམས་ལའང་སྲོད་དང་ས་སྲོས་ཚེ། །དྲང་སྲོང་ལམ་སྲོལ་བརྩེ་བས་སྟོན། །དུད་འགྲོ་སྲམ་དང་སྲེག་པ་སོགས། །ཡིད་སྲུབས་(འདི་འདོད་པའི་མིང་ཡིན་ལ་སྲུབ་ཤིང་སྲུབ་ཐག་སོགས་ཀྱང་ངོ)ལས་བྱུང་སྲེ་ནག་རྣམས། །ཡེ་ཤེས་མེས་སྲེག་སྲབ་མོར་མཛད། །ཅེས་པ་རྐྱང་པའི་བརྡ་བྱེ་བྲག་ཏུ་བཤད་པ་སྟེ་རྣམ་པར་བཅད་པ་དང་པོའོ།། །།
    ན་མཿསམྦྷོ་ཊཱ་ཡ། དེ་ཡང་འཇམ་དབྱངས་སྤྲུལ་པ་ཡིས། །(རྟགས་ཀྱི་འཇུག་པ་ལས)ཕོ་ཡི་ཡི་གེ་འབའ་ཞིག་ལ། །སྡེ་པ་ཕྱེད་དང་བརྒྱད་གནས་པའང༌། །སྡེ་ཚན་ལྔ་རུ་དྲིལ་བྱས་ལ། །ཕོ་དང་མ་ནིང་མོ་དང་ནི།། ཤིན་ཏུ་མོ་དང་བཞི་བཞི་རུ། །སྡེ་པ་བཞི་པ་ཡན་ཆད་དབྱེ། །ལྷག་མ་བཅུ་བཞི་གནས་པ་ལ། །ཙ་སོགས་གསུམ་ནི་(ཙ་ཚ་ཛ་དང)ཅ་སོགས་(ཅ་ཆ་ཇ་དང)སྦྱར། །ཝ་ནི་བ་དང་སྦྱར་བར་བྱ། །ལྷག་མ་དྲུག་ནི་(ཞ་ཟ་འ་ཡ་ཤ་ས་དང)མོ་རུ་སྦྱར། །ར་ལ་ཧ་ནི་མོ་གཤམ་སྟེ། །མ་ནིང་མཚན་མེད་ཅེས་ཀྱང་བྱ། །ཞེས་གསུང་དེ་ཡང་འདི་ལྟར་དབྱེ། །ཕྱོགས་སུ་ལྷུང་བ་ཉི་ཤུ་དགུ། །(ཨ་ཡིག)སུམ་ཅུ་པ་ནི་ཕྱོགས་ལྷུང་མེད། །ཀ་ཅ་ཏ་པ་ཙ་རྣམས་ཕོ༑ ༑ཁ་ཆ་ཐ་ཕ་ཚ་མ་ནིང། །ག་ཇ་ད་བ་ཛ་ཝ་ཞ །ཟ་འ་ཡ་ཤ་ས་རྣམས་མོ། །ང་ཉ་ན་མ་ཤིན་ཏུ་མོ། །ར་ལ་ཧ་ནི་མོ་གཤམ་མོ། །མོ་གཤམ་དང་ནི་ཤིན་ཏུ་མོ། །གཉིས་ཀྱང་མོ་ལས་གཞན་དུ་མིན། །(ཡང་དེ་ཉིད་ལས)མོ་ཡི་ཡི་གེའི་ནང་ནས་ནི། །འཇུག་པའི་ཡི་གེ་བཅུ་དབྱུང་བྱ། །ག་ང་ད་ན་བ་མ་འ། །ར་ལ་ས་རྣམས་རྗེས་འཇུག་གོ །འཇུག་པ་བཅུ་ཡི་ནང་ནས་ནི། །སྔོན་འཇུག་ཡི་གེ་ལྔ་དབྱུང་བྱ། །ག་ད་བ་མ་འ་རྣམས་སོ༑ ༑སྔོན་འཇུག་ཡི་གེ་ལྔ་པོ་ལ། །ཕོ་དང་མ་ནིང་མོ་དང་ནི། །ཤིན་ཏུ་མོ་དང་བཞི་རུ་དབྱེ། །བ་དང་ག་ད་འ་དང་མ། །རིམ་པ་བཞིན་དུ་སྦྱར་བར་བྱ། །དེ་དག་རེ་རེའང་བཞི་བྱེད་དེ། །གང་ལ་འཇུག་བྱེད་གང་གིས་བྱེད། །ཇི་ལྟར་འཇུག་བྱེད་ཅི་ཕྱིར་བྱེད། །ཕོ་ནི་ཕོ་དང་མོ་ལ་འཇུག །མོ་ནི་མོ་དང་མ་ནིང་ལའོ། །མ་ནིང་ཡང་ནི་ཕོ་མོ་ལའོ། །ཤིན་ཏུ་མོ་ནི་མ་ནིང་དང། །མོ་དང་ཤིན་ཏུ་མོ་ཉིད་ལའོ། །ཞེས་པའི་ཚིག་ཀྱང་འདི་ལྟར་དབྱེ། །བ་ཡིག་སྔོན་འཇུག་(འདིར་ཡང་ཀ་ག་ས་གསུམ་རྐྱང་བརྩེགས་གཉིས་ཀ་འཕུལ། །ར་ལ་གཉིས་བརྩེགས་པ་ཁོ་ན་འཕུལ་གཞན་རྣམས་རྐྱང་པ་ཁོ་ན་འཕུལ་ལོ། །མཁས་པ་དག་གིས་ཀྱང་བརྩེགས་པ་འཕུལ་བ་ལས་མེད་ཅེས་བཤད་དོ)ཕོ་ཡིན་པས། །མིང་གཞིའི་ཕོ་ཡིག་ཀ་ཅ་དང། །ཏ་ཙ་(བཞི་དང)མོ་ཡིག་ག་ད་ཞ། །ཟ་ཤ་ས་ན་ར་ལའོ་(དགུ་ལའོ)། །མོ་ཡིག་འ་ནི་མིང་གཞི་ཡི། །མོ་ཡིག་ག་ཇ་ད་བ་ཛ། །མ་ནིང་ཁ་ཆ་ཐ་ཕ་ཚ། །མ་ནིང་ག་དང་ད་གཉིས་ནི། །ཕོ་མོའི་ཡི་གེ་ལ་འཇུག་སྟེ། །ག་ནི་ཕོ་ཡིག་ཏ་ཅ་ཙ། །མོ་ཡིག་ད་ཞ་ཟ་ཡ་ཤ །ས་ཉ་ན་དང་བཅུ་གཅིག་ལའོ། །ད་ནི་ཕོ་ཡིག་ཀ་པ་དང། །མོ་ཡིག་ག་ང་བ་མ་ལའོ། །མ་ཡིག་འཕུལ་བྱེད་ཤིན་ཏུ་མོ། །དེ་ནི་མ་ནིང་ཁ་ཆ་དང།། ཐ་ཚ་མོ་ཡིག་ག་ཇ་ད། །ཛ་ཉ་ང་ན་བཅུ་གཅིག་ལའོ། །མི་འཇུག་པ་ནི་འདི་དག་སྟེ། །(སྔོན་འཇུག)ཕོ་(བ་ཡིག)ནི་(མིང་གཞིའི)མ་ནིང་(ཁ་ཆ་ཐ་ཕ་ཚ་རྣམས)ལ་ནི་མི་འཇུག །(སྔོན་འཇུག)མོ་(འ་ཡིག)ནི་ཕོ་(ཀ་ཅ་ཏ་པ་ཙ་རྣམས)ལ་འཇུག་པ་མིན། །མ་ནིང་(ཁ་ཆ་ཐ་ཕ་ཚ)རང་(མིང་གཞིའི་ག་ད་གཉིས་པོ་སྔོན་འཇུག་གི་མ་ནིང་ཡིན་པས)ལ་རང་མི་འཇུག།། རང་གི་སྡེ་དང་ཕྲད་པ་ན། །(སྔོན་འཇུག)ཕོ་(བ་ཡིག)ཡང་(མིང་གཞིའི་མ་ཡིག་ལྟ་བུ)མོ་ལ་འཇུག་མི་འགྱུར། །(ག་ད་གཉིས་པོ་སྔོན་འཇུག་གི)མ་ནིང་(ཡིན་པས་མིང་གཞིའི་ཕོ་མོ་ལ་སྤྱིར་འཇུག་ཀྱང་རང་སྡེ་དང་ཕྲད་པའི་ཚེ། ཀ་དང་ང་གཉིས་མིང་གཞིའི་ཕོ་མོ་ཡིན་ཀྱང་གས་མི་འཕུལ། ཏ་དང་ན་གཉིས་དས་མི་འཕུལ་བ་སོགས་ཤེས་པར་བྱའོ)མོ་ཡང་དེ་བཞིན་ནོ། །ཇི་ལྟར་འཇུག་པར་བྱེད་ཅེ་ན། །ཕོ་ནི་དྲག་པོའི་ཚུལ་གྱིས་ཏེ། །མ་ནིང་རན་པར་འཇུག་པ་ཡིན། །མོ་ནི་ཞན་པའི་ཚུལ་གྱིས་འཇུག །ཤིན་ཏུ་མོ་ནི་མཉམ་པས་སོ། །(སྒྲ་དྲག་ཞན་བར་མ་གསུམ་དང་སྒྲ་མཉམ་པར་འབྱུང་ཞེས་པ་སྟེ། དཔེར་ན་བཀས(དྲག)། གདའ(རན)། འགའ(ཞན)། མཁའ་(མཉམ)ཞེས་པ་ལྟ་བུའོ)ཅི་ཕྱིར་འཇུག་པར་བྱེད་ཅེ་ན། ཕོ་ནི་(བ་ཡིག)འདས་དང་གཞན་བསྒྲུབ་ཕྱིར(གོས་བཀབ་ལམ་བསྟན་ལྟ་བུའོ)། །མ་ནིང་(ག་ད)གཉིས་ཀ་ད་ལྟར་ཆེད(གཞོན་ནུ་ཆོས་ལ་གཞོལ། དགའ་བས་དགོད)། །མོ་ནི་བདག་དང་མ་འོངས་ཕྱིར(འབྱང་བར་འགྱུར། འབྱུང)། །ཤིན་ཏུ་མོ་(མ་ཡིག)ནི་མཉམ་ཕྱིར་རོ(མཁྱེན་པ་མངའ་མཉམ་པར་གཞོག་མངོན་སུམ་མཇལ)། །ཞེས་པར་སྔོན་འཇུག་གཏན་ལ་ཕབ། །ད་ནི་དེ་དག་སོ་སོ་ཡི། །བརྡ་ཡི་འཇུག་པ་བསྟན་པའི་ཕྱིར། །རིམ་པ་བཞིན་དུ་སྤྲོ་བར་བྱ། །ཐོག་མར་(སྔོན་འཇུག་གི་ཕོ)བས་འཕུལ་བཤད་པ་ལ། །རྐྱང་འཕུལ་དང་ནི་བརྩེགས་འཕུལ་ལོ། །ཀ་ཅ་ཏ་ཙ་ག་ད་ཞ། །ཟ་ཤ་ས་(བཅུ་པོ)རྣམས་རྐྱང་འཕུལ་ཏེ། །དཔེར་བརྗོད་རིམ་བཞིན་བསྟན་པར་བྱ། །གནང་བཀག་(འགྲོ་བ་བཀག་སོགས་ནི)སྣོད་བཀང་(ཐུགས་དམ་བསྐང་སོགས)བཀད་ས་(ཟས་ཀྱི་གཡོ་ཁང)དང༌། །ལག་པ་བཀན་དང་གོས་སོགས་བཀབ། ། བཀའ་བསྒོ་ལོགས་སུ་བཀར་བ་དང། །ཁལ་དང་ཁྲལ་དང་སྲད་བུ་བཀལ། །དུམ་བུར་བཀས་དང་མདུན་དུ་བཀུག །སྲོག་བཀུམས་པ་དང་(མང་པོས་བཀུར་སོགས)བཀུར་སྟི་དང། །(ཁུ་བ་འབྱིན་པའི)སྨན་བཀུ་བ་དང་(ཁུ་བ་བཏོན་པའི་སྨན)བཀུས་ཏེ་བོར། །བདེ་ལ་བཀོད་དང་ཟུར་དུ་(སྣོད་སྤྱད་སོགས་བཀོལ་བ)བཀོལ། །བཅིངས་པའི་བཀྱིགས་དང་ཕོ་ཉ་བཀྱེ་(སྤྲུལ་པ་བཀྱེ་འོད་བཀྱེ་ལྟ་བུ)། །རྣམ་བཀྲ་བཀྲ་ཤིས་བཀྲག་མདངས་ཅན། །རྒྱལ་པོས་བཀྲབས་དང་མེ་ཏོག་བཀྲམ། །ཁྲལ་སོགས་(དགོངས་པ་བཀྲལ)བཀྲལ་དང་ཁྲིད་པའི་བཀྲི(གཞན་གྱིས་བཀྲི་བར་མི་བཏུབ་ལྟ་བུ)། །ཁྲུས་ཀྱིས་བཀྲུ་བཀྲུས་དབུལ་བའི་བཀྲེན། །ལྟོགས་པའི་བཀྲེས་དང་བསད་པའི་བཀྲོངས། ། མདུད་པ་དགོངས་པ་བཅིངས་པ་བཀྲོལ། །མདོ་སྡེ་བཀླགས་སོགས་བས་འཕུལ་ཀའོ། །
    བཟའ་བཅའ་(དམ་བཅའ་དང༌ཁྲིམས་བཅའ་སོགས)ཞབས་ཀྱིས་བཅགས་པ་དང། །ལག་ཏུ་བཅངས་(ནོར་བཅངས་པ་སོགས)དང་ཤིང་སོགས་བཅད། །ཉེས་པ་བཅབས་དང་མིག་སོགས་བཅར། །ནོར་བཅོལ་ཁྲིམས་བཅས་ཕྱིར་བཅིལ་དང། །བཅིང་བས་བཅིངས་དང་ནང་དུ་བཅུག །བཅུད་ལེན་(རས་ནང་དུ་ཟས་ཀྱི་བཅུད་སོགས)ནང་དུ་བཅུམ་པ་དང། །བཅུ་དང་བཞི་བཅུ་ལྔ་བཅུ་དང། །དགུ་བཅུ་(བཅུ་ཚན་བཞི་པོ་འདི་ལ་བས་འཕུལ་ཡོད་པ་ཡིན་ནོ)དང་ནི་ཆུ་བཅུ་དང། །བཅོ་ལྔ་བཅོ་བརྒྱད་བཅོམ་ལྡན་འདས། །དགྲ་བཅོམ་བསྟན་བཅོས་རས་བཅོས་བུ(བཅོས་མ་ལའང་ངོ)། །ལས་བཅོལ་ལ་སོགས་བས་འཕུལ་ཅའོ། །
    མིང་བཏགས་བློས་བཏང་སྤྱིར་བཏང་དང། །རི་བོ་བཏང་བཟུང་བཏང་སྙོམས་དང། །ས་བོན་བཏབ་དང་གདན་བཏིངས་དང། །སྔགས་བཏུ་ཀུན་ལས་བཏུས་དང་བཏུད་(ཞབས་ལ་བཏུད་སོགས)། །རུང་བའི་བཏུབ་དང་དགྲ་བོ་བཏུལ། །སྐོམ་གྱི་བཏུང་བ་བྱེས་སུ་བཏེག །དེ་སོགས་བ་ཡིས་འཕུལ་བའི་ཏ། །
    དམར་བའི་བཙག་དང་(ཚགས་ཀྱིས་བཙགས་ཞེས་པའང་ངོ)བཀའ་བཙན་དང། །ལྕགས་ཀྱི་བཙའ་དང་ནོར་སོགས་བཙལ། །བུ་བཙས་ཀོ་བཙས་(གྲུ་བཙས་ལ་བཙས་ཀྱང)བཙན་དུག་དང། །འཚིར་བའི་བཙིར་དང་ཤིང་སོགས་བཙུགས། །ནང་དུ་བཙུད་དང་བཙུན་པ་དང། །བཙུན་མོ་མིག་བཙུམས་གོས་བཙེམས་དང། །བཙོ་བླག་མཁན་(ཚོས་མཁན་ནོ)དང་བཙོ་མའི་གསེར། །ངན་པའི་བཙོག་(རྡེག་བཙོག་ཀྱང)དང་སྒོག་བཙོང་དང། །ཚོས་ཀྱི་བཙོད་དང་བཙོན་དུ་བཟུང། །ཟོང་དུ་བཙོངས་དང་ཚོས་ཀྱིས་བཙོས། །དེ་རྣམས་ཙ་ཡིག་བས་འཕུལ་ཅན། །
    ལམ་བགགས་པ་དང་གད་མོ་བགད། །སད་པའི་བགམ་དང་གེགས་བྱེད་བགེགས། །བགོ་བ་བགོས་དང་དུས་སོགས་བགྱངས་(འགྱངས་ཞེས་པའང་འཐད)། །བྱ་བའི་བགྱི་དང་བྱེད་པའི་བགྱིད། །བྱས་པའི་བགྱིས་དང་གྲངས་ཀྱི་བགྲངས་(བགྲང་ཕྲེང་ཡང་ངོ)། །མིག་སོགས་བགྲད་(བསྒྲད་ཅེས་པའང་འཐད)དང་རྒན་པའི་བགྲེས། །གྲོས་བྱེད་བགྲོ་སོགས་(བགྲོ་གླེང་ལྟ་བུ)བས་འཕུལ་གའོ། །
    བདག་གཞན་བདག་པོ་བདའ་(འདེད་པའི་བདའ་བ་དང་བདའ་དེད་བྱེད་པ)བའི་ཟས། །མདུན་དུ་བདར་དང་ཕྱུགས་སོགས་བདས། །བདུག་སྤོས་(ཤུག་པ་སོགས)བདུད་དང་བདུད་རྩི་དང། །གྲངས་ཀྱི་བདུན་དང་སིམ་པའི་བདེ། །བདེ་གཤེགས་བདེན་གཉིས་བདོག་པའི་ནོར། །(གཞུ་བདུངས་ཞེས་པའང་བས་འཕུལ་ཡིན་ནོ)དར་བའི་བདོ་སོགས་བས་འཕུལ་དའོ། །
    གནས་སུ་བཞག་ཟིན་(ནང་ཁྲོལ་བཞག་ཀྱང་ངོ)གད་མོ་བཞད། །བཞབས་ནས་འགྲོ་དང་བཞམས་བསྒོ་བྱེད། །བརླན་པའི་བཞའ་(བཞེར་བ་དང)དང་སྐྲ་སོགས་བཞར། །གྲངས་ཀྱི་བཞི་དང་དེ་བཞིན་ཉིད། །སྐར་མ་མེ་བཞི་གྲོ་བཞིན་དང། །བྱི་བཞིན་དཔང་པོའི་ཆེ་བཞི་(གྲངས་ཀྱི་བཞི་མིན་ནོ)དང། །བྱད་བཞིན་མར་བཞུ་སྟན་ལ་བཞུགས། །འབྱོན་བཞུད་བཞུན་(ནོར་བཞུན་གཡོག་བཞུན་སོགས)དང་སྟན་ལས་བཞེངས། །དགོངས་བཞེད་ཟས་བཞེས་འོ་མ་བཞོ། །བཞོན་པ་(རྟ་སོགས)ཞོན་སོགས་བས་འཕུལ་ཞའོ། །
    བཟའ་བ་(བཟའ་མི་དང་རྒྱ་མོ་བཟའ་བལ་མོ་བཟའ་སོགས)བཟང་པོ་བཟབས་ནས་(གཟབས་ཞེས་ཀྱང་འཐད)སྦྱིན། ། ཟས་བཟས་མྱོས་པའི་བཟི་བ་དང༌། །གཏུམ་པའི་མི་བཟད་ལག་པས་བཟུང༌། །ལྷུང་བཟེད་(སྣོད་ཁ་བཟེད་པའང)བཟོད་ཞལ་བཟོ་བོ་དང༌། །བཟོད་པ་ཚོགས་བཟླུམས་གཅིག་ཏུ་བཟླུམས། །གཟུངས་སྔགས་བཟླ་བཟླས་མྱ་ངན་བཟླ། །མི་བཟློག་པ་དང་གཡུལ་བཟློག་སོགས། །ཟ་ཡིག་སྔོན་དུ་བ་ཞུགས་ཅན། །
    སྡིག་བཤགས་བཤང་གཅི་ཆོས་སོགས་བཤད། །བཀོད་པ་བཤམས་དང་བྲེ་ལ་བཤར(འཕྲང་ལ་བཤར་བའང)། །ཆུས་བཤལ་གསད་བྱའི་བཤས་དང་ནི། །མཁར་སོགས་བཤིག་དང་ཀོ་ལྤགས་བཤུས། །བཤེར་མལ་བྱེད་དང་མཛའ་བཤེས་དང༌། །བཤེས་གཉེན་གཡོ་བའི་བཤོ་བ་དང༌། །གཡོས་པའི་བཤོས་དང་ལྷ་བཤོས་དང༌། །ཕྱི་བཤོལ་ལ་སོགས་བས་འཕུལ་ཤའོ། །
    ཚོགས་བསགས་དྲི་མས་སྦགས་པ་བསངས། །སེམས་ཅན་བསད་དང་དྲིན་ལན་བསབས། །བསམ་པ་བསམ་བྱ་བསམས་པ་དང༌། །བཀག་པ་བསལ་དང་དམིགས་བསལ་དང༌། །མདུན་ནས་བསུ་དང་དྲི་བསུང་དང། །རི་དྭགས་བསེ་རུ་ཀོ་བའི་བསེ། །ནོར་བསོགས་བསོད་ནམས་བསོད་སྙོམས་དང༌། །བསོད་པའི་ཟས་སོགས་བས་འཕུལ་སའོ། །
    དེ་རྣམས་རྐྱང་པ་བརྩེགས་པ་ཡི། །ས་ར་ལ་རྣམས་འཕུལ་ཚུལ་ནི། །རིམ་པ་བཞིན་དུ་དགོད་བྱ་སྟེ། །རོ་བསྐ་བ་(ཨ་རུ་རའི་རོ་ལྟ་བུ)དང་ཁ་བསྐངས་(མ་ཚང་བ)དང༌། །ཆུ་བོ་བསྐམས་དང་ཡུལ་གྱིས་བསྐལ་(བསྐལ་དོན་ཤ་ཟའང)། །བསྐལ་པ་དུས་ཡིན་སྦས་པའི་བསྐུངས། །བྱུག་པ་བསྐུ་བསྐུས་ཡན་ལག་བསྐུམས། །འཕྲིན་དང་དབང་བསྐུར་ཆོས་ལ་བསྐུལ། །དྲིན་གྱིས་བསྐྱངས་དང་བསྐྱད་དུ་མེད་(དཔག་ཏུ་མེད)། །འཇིགས་ལས་བསྐྱབས་དང་སྣོད་མི་བསྐྱམ་(ལྷུང་བཟེད་མི་བསྐྱམ་ཞེས་པ་ལྟ་བུ)། །སླར་ཡང་བསྐྱར་དང་གནས་སུ་བསྐྱལ། །འཕོས་པའི་བསྐྱས་དང་ནོར་བསྐྱི་(བསྐྱིས་པའང)དང༌། །བསྐྱིན་པ་འཇལ་དང་འཁྱིལ་བའི་བསྐྱིལ། །གཅོམ་བསྐྱུངས་པ་དང་བྱ་བ་བསྐྱུངས། །བརྗེད་པའི་བསྐྱུད་དང་བྱ་བ་བསྐྱུར། །སེམས་སོགས་བསྐྱེད་དང་མི་བསྐྱོད་དང༌། །བསྐོར་བ་གོས་བསྐོན་རྒྱལ་སར་བསྐོས། །གནས་ནས་བསྐྲད་དང་ཟས་ལ་བསྐྲུ། །བསྐྱེད་པའི་བསྐྲུན་དང་རྟ་ལ་བསྐྱོན། །དེ་རྣམས་བས་འཕུལ་ས་མགོའི་ཀའོ། །
    མནའ་བསྒགས་པ་དང་བྱ་བའི་(དངོས་གཞི)བསྒང༌། །བུ་རམ་བསྒར་དང་འཕྲང་དུ་བསྒུགས། ། བག་ཆགས་བསྒོ་བསྒོས་བཀའ་བསྒོ་དང༌། །གཅིག་ཏུ་བསྒོངས་དང་ཏིང་འཛིན་བསྒོམས། །སེང་གེ་རྣམ་བསྒྱིངས་ཁ་དོག་བསྒྱུར། །ཆོག་བསྒྲགས་ཆུ་བསྒྲལ་ཕྱོགས་གཅིག་བསྒྲིགས། །བསྒྲིན་མི་ཕོད་དང་འོད་སོགས་བསྒྲིབས། །བློ་བསྒྲིམས་བསྒྲུབ་བྱ་བསྒྲུན་མི་ནུས། །(བྱ་བ)བསྒྲུབ་པ་རིགས་བསྒྲེ་རྒྱལ་མཚན་བསྒྲེང༌། །གཞན་གྱིས་མི་བསྒུལ་སྲད་བུ་བསྒྲིལ། །གན་རྐྱལ་བསྒྱེལ་སོགས་བས་འཕུལ་སྒའོ། །
    སྡུག་བསྔལ་སྤང་ཕྱིར་དགེ་བ་བསྔོ། །བསྔགས་པ་བརྗོད་དང་ཁ་དོག་(རྣམ་པར་བསྔོས་པའི་འདུ་ཤེས་ཞེས)བསྔོས། །ཞེས་པ་བས་འཕུལ་སར་བཏགས་ངའོ། །
    རྒྱུ་མཚན་བསྙད་དང་ཕར་ལ་བསྙབས། །ཕན་ཚུན་བསྙམས་དང་ཐང་ལ་བསྙལ། ལྷུང་བཟེད་བསྙིགས་དང་ཕྱིར་བསྐྲད་བསྙིལ། །ན་བའི་བསྙུན་(སྙུན་ཞེས་པ་ནད་ཀྱི་མིང་ཡིན་ལ་འདི་ནི་ཚ་བའི་སྙུན་གྱིས་བསྙུན་ཞེས་པ་ལྟ་བུ་སྟེ་ན་བའི་མིང་ངོ)དང་རྗེས་བསྙེགས་དང༌། །འཇིགས་པའི་བསྙེངས་དང་བསྙེན་བཀུར་དང༌། །དགེ་བསྙེན་བསྙེན་གནས་བསྙེན་རྫོགས་དང༌། །ཟས་བསྙོད་བསྙོན་ཏོལ་(བསྙོན་ཅན་བསྙོན་དོར་ཅན་སོགས་ཀྱང)ནས་སོགས་བསྙོར། །ཞེས་སོགས་(ཡོ་བྱད་བསྙངས་པ་ཞེས་པའང་ངོ)བ་ཡིས་འཕུལ་བའི་སྙའོ། །
    བསྟི་སྟང་བསྟང་(མདོར་བསྡུས་རྒྱས་དང་སངས་རྒྱས་ཀྱི།།བསྟང་བས་ཡོངས་སུ་མ་བཟུང་དང་།།ཞེས་པའོ)བས་མ་བཟུང་དང༌། །སྣ་བསྟད་པ་དང་འགྲོ་ཆས་བསྟད། །བསྟན་བཅོས་དང་ནི་གཞན་ལ་བསྟན། །བྱིན་ལེན་བསྟབས་དང་བསྟི་གནས་(ངལ་གསོ་བའི་གནས)དང༌། །ཐུང་ངུ་བསྟུངས་དང་སླར་ཡང་བསྟུད། །གཞུང་དང་བསྟུན་(བྱ་བ་བསྟུན་པ་སོགས)དང་བཟབས་པའི་བསྟར། །འཕྱ་བའི་བསྟིང་དང་བསྟོད་པ་བྱེད། །མངོན་པར་བསྟོད་དང་མཁས་པ་བསྟེན། །དེ་སོགས་བས་འཕུལ་ས་ཏའོ། །
    སྟན་ལ་བསྡད་དང་ཉེས་པ་བསྡམས། །བསྡུ་བྱ་བསྡུ་བ་ཕན་ཚུན་བསྡུར། །མདོར་བསྡུས་པ་དང་ཕན་ཚུན་བསྡེབས། །གྲབས་ཀྱི་བསྡོགས་དང་ཉེར་བསྡོགས་དང༌། །ཕྱོགས་གཅིག་བསྡོམས་དང་སྲོག་དང་བསྡོས། །གཞན་ལ་བསྡིགས་སོགས་བས་འཕུལ་སྡའོ། །
    མང་དུ་བསྣན་དང་ཕྱག་ཏུ་བསྣམས། །གནད་(བསྣུན)དང་མཚོན་དང་ནུ་མ་བསྣུན། །སྲོལ་སོགས་བསྣུབས་དང་(བརྣུབས་ཞེས་ཀྱང་ངོ)དུས་སོགས་(གོང་འོག་སོགས)བསྣུར། །གོང་འོག་བསྣོལ་དང་བསྣོར་བ་སོགས། །བས་འཕུལ་ས་ལ་ན་བཏགས་པའོ། །
    བཟོད་བསྲན་ཡོན་པོ་བསྲང་བ་དང༌། །བསྲབས་པའི་ས་དང་བྱ་བའི་(མི་བློ་བསྲལ་ཅན་ཞེས་པ)བསྲལ། །ནོར་བསྲི་བ་དང་ཡུན་དུ་བསྲིང༌། །བསྐུར་བའི་བསྲིངས་དང་བསྲུང་བ་དང་(བགེགས་སོགས)།། དུལ་བ་མ་ཡིན་མི་བསྲུན་དང༌། །གཅིག་ཏུ་བསྲེ་དང་བསྲེག་བྱ་དང༌། །རིང་བསྲེལ་དང་ནི་འཆང་བའི་བསྲེལ། །མེ་ལ་བསྲོ་དང་བསྲོ་ཁང་སོགས། །བས་འཕུལ་ས་ལ་ར་བཏགས་པའོ། །
    གྱེན་དུ་བསླང་དང་སློང་མོ་བསླངས། །སྐྱོན་གྱིས་མ་བསླད་བསླབ་བྱ་དང༌། །ཟླ་ལ་བསླན་དང་བསླུ་བ་མེད། །ལ་སོགས་བ་ཡིས་འཕུལ་བའི་སླ། །
    ནོར་(འདི་བྱ་བ་དང་འབྲེལ་བས་བས་འཕུལ་ཡོད)བརྐུ་བ་དང་བརྐུས་པ་དང༌། །འདོད་ལ་བརྐམ་དང་ས་བརྐོ་བརྐོས(བྱ་བ་དང་འབྲེལ)། །སྲ་བརྐྱང་དང་ནི་ཡན་ལག་བརྐྱངས། །ལ་སོགས་བས་འཕུལ་ར་མགོའི་ཀའོ། །
    བརྒལ་ལན་(བརྒལ་བརྟག་ཀྱང་ངོ)བརྒྱ་ཕྲག་བརྒྱད་ཅུ་བརྒྱད། །བརྒྱུད་མར་འབྱུང་(བླ་མ་བརྒྱུད་པའང་ངོ)དང་རྒྱན་གྱིས་བརྒྱན། །དྲན་མེད་བརྒྱལ་དང་དབྱུག་པ་བརྒྱབ། །འོ་བརྒྱལ་ཆུ་བོ་ལས་བརྒལ་དང༌། ། འཕྲེང་སོགས་བརྒྱུས་དང་མྱུར་དུ་བརྒྱུགས། །སྨྲ་བའི་བརྒྱ་(ཁས་བརྒྱ་བར་ཟད་ཅེས་བཀའ་ཡང་དག་པའི་ཚད་མ་ལས་བཤད་ཅིང། དིང་སང་ཡང་ཞལ་བརྒྱ་བྱས་ཞལ་བརྒྱས་ཞེས་སོགས་འཕྲལ་(ཕལ)སྐད་ལ་སྣང་ངོ)དང་ལམ་བརྒྱགས་དང༌། །སྤྱོ་བའི་བརྒྱད་སོགས་བས་འཕུལ་རྒའོ། །བཙས་མ་བརྔས་པ་བས་འཕུལ་རྔའོ། །
    ལྷུན་པོ་ལྟར་བརྗིད་གཟི་བརྗིད་ཅན། །བརྗིད་ཆགས་བརྗེད་ངས་(དྲན་པ་མི་གསལ་བ)བརྗེད་བྱེད་དང༌། ། མི་བརྗེད་གཟུངས་ཐོབ་བརྗོད་བྱ་(བརྗོད་པའང་ངོ)དང༌། །ཕན་ཚུན་བརྗེས་སོགས་བས་འཕུལ་རྗའོ། །
གཟུགས་བརྙན་སྒྲ་བརྙན་བརྙན་པའི་གོས། །(གཞན་ལ)བརྙས་ཐབས་སྤངས་པས་བདུད་རྩི་བརྙེས། ། གཡས་པའི་བརྙས་སོགས་བས་འཕུལ་རྙའོ། །
ཀུན་བརྟགས་མཚན་ཉིད་ལེགས་པར་བརྟགས། །བརྟག་དཔྱད་གནས་བརྟན་མི་འགྱུར་བརྟན།  ། གློ་བུར་བརྟད་པ་(འདུལ་བ་ནས་བརྟད་པ་ལས་བྱུང་བའི་གོས་ཞེས་དང་བརྟད་པ་ལས་བྱུང་བའི་སྤང་ལྟུང་བཤད)ལུས་སེམས་བརྟས་(འདི་གཉིས་ལ་འཕུལ་མེད་རྟས་དང་རྟུན་ཞེས་པའང་འཐད)། །བརྟུན་(རྟུན་ཀྱང་འཐད)པ་བསྐྱེད་དང་བརྟུལ་ཞུགས་དང། །སྤྱི་བརྟོལ་ཅན་དང་རྣག་སོགས་(བུ་ག)བརྟོལ། །ལྗོན་ཤིང་ཡོངས་འདུ་ས་བརྟོལ་སོགས། །བ་ཡིས་འཕུལ་བའི་རྟ་ཡིག་གོ །
    གོ་བྱེད་བརྡ་དང་ཆལ་བརྡབ་དང། །གྲི་སོགས་བརྡར་དང་ཆལ་མར་བརྡལ། །བརྡུང་བྱ་བརྡུངས་དང་གཞན་ལ་བརྡེག །བརྡེག་འཆོས་ལ་སོགས་བས་འཕུལ་རྡའོ། །
    བསམ་པའི་བརྣག་པ་(བཀས་བཅད་ཆེན་མོའི་མཇུག་ཏུ་རང་གི་བརྣག་པ་རྫོགས་པར་བྱ་ཕྱིར་དང་ཞེས་བཤད་དོ)བཟོད་པའི་བརྣག(བཟོད་དཀའ་བ་ལ་བརྣག་དཀའ་བ་ཞེས་པའང་ཡོད)། །ཟས་ཀྱིས་བརྣངས་དང་ནན་ཏན་བརྣན། །བརྣབ་སེམས་མདུན་དུ་བརྣུ་བ་དང་(མདུན་དུ་འཐེན་པའི་མིང)། །སྦས་པའི་བརྣོགས་སོགས་བས་འཕུལ་རྣའོ། །བརྩད་ཅིང་བརྒལ་ནས་བརྩམ་བྱ་བརྩམས། །མཁར་སོགས་བརྩིགས་དང་སྙིང་བརྩེ་བ། །ཁང་བརྩེགས་ཧ་ཅང་བརྩེངས་(རྩེངས་ཞེས་པའང་འཐད)པའི་གོས། །བགྲང་བའི་བརྩིས་དང་ལེགས་པར་བརྩིས། །བརྩོན་འགྲུས་བརྩོན་པ་བརྩེ་བ་ཅན། །བས་འཕུལ་ར་ལ་བཏགས་པའི་ཙའོ། །
    ནོར་གྱིས་བརྫངས་དང་སྲོག་ཆགས་(ཟན་བརྫིས་པ་དང་རྡོག་པས)བརྫིས། །གཞན་གྱིས་མི་བརྫི་སྲིན་པོར་བརྫུས། །རལ་པ་གྱེན་བརྫེས་བརྫུན་ཚིག་སྨྲ། །དེ་སོགས་རྫ་ཡིག་བས་འཕུལ་ཅན། །
    བཅོམ་བརླག་ཡུལ་དུ་དགྲ་བོ་བརླག །རྩུབ་ཚིག་བརླང་པོ་ཆུ་ཡི་བརླན། །ལུས་ཀྱི་བརླ་ཤ་བྱིན་གྱིས་བརླབས། །གདོན་གྱིས་བརླམས་(བསྐྱོད་པའི)དང་ཡ་མ་བརླ་(སྙིང་པོ་མེད་པའི་དོན)། །དུལ་བའི་བརླིང་སོགས་བས་འཕུལ་རླའོ། །
    བལྟ་བྱ་དང་ནི་གོས་སོགས་བལྟབ། །སྐུ་བལྟམས་ཡོན་ཏན་དུ་མས་བལྟམས(གང་བའི་དོན་ཏེ་གཏམས་ཞེས་པའང་འཐད)། །བལྟོས་ས་བལྟོས་ཆོས་བལྟར་རུང་བལྟས། །བས་འཕུལ་ལ་མགོ་ལྡན་པའི་ཏའོ། །
བལྡག་པ་བལྡག་དང་མུར་བའི་བལྡད། །ལ་སོགས་ལྡ་ཡིག་བས་འཕུལ་བཞེད། །ཅེས་པ་བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ལས། །བ་ཡིག་གི་འཇུག་པ་བྱེ་བྲག་ཏུ་(ཕོ་ནི་འདས་དང་གཞན་བསྒྲུབ་ཕྱིར་ཞེས་པའི་འཇུག་པ་གཙོ་བོར)བཤད་པ་སྟེ་རྣམ་པར་བཅད་པ་གཉིས་པ་རྫོགས་སོ།། །།
    དེ་ནས་ག་དང་ད་གཉིས་ཀྱི། །འཇུག་ཚུལ་རིམ་པ་བཞིན་དུ་སྟེ། །ཅ་ཉ་ཏ་ད་ན་ཙ་ཞ། །ཟ་ཡ་ཤ་སའི་ཡི་གེ་རྣམས། །གས་འཕུལ་བཅུ་གཅིག་ཏུ་བཞེད་དཔེར། །ཡིད་ལ་གཅགས་དང་གཅད་བྱའི་ཤིང།། གཅན་གཟན་སྒྲ་གཅན་ལ་གཅན་པ། །གཅམ་བུའི་ཚིག་དང་གཅལ་དུ་བཀྲམ། །གྲངས་ཀྱི་གཅིག་དང་གཅིན་གཅི་བ(འདི་གཉིས་དྲི་ཆུའི་མིང)། །ཡིད་གཅུགས་ཁོན་གཅུགས་སྤུན་ཟླ་གཅུང་(རྗེས་སྐྱེས)། །གཅུད་ལ་བོར་དང་རྩད་ནས་གཅུན། །ཕག་ཏུ་གཅུར་དང་ལག་པ་གཅུས། །སྤུན་གྱི་གཅེན་(སྔོན་སྐྱེས་སོ)དང་གཅེར་བུ་དང། །གཅེས་འཛིན་གཅེས་སྤྲས་དུམ་བུར་གཅོག །ནད་གཅོང་ཤིང་གཅོད་གྲོས་གཅོམ་དང། །གཅོམ་བསྐྱུངས་ལ་སོགས་གས་འཕུལ་ཅའོ། །
གླང་སོགས་གཉའ་བའི་གཉའ་ཤིང་དང། །བཀའ་(བཙན་པའི)གཉན་(ས་བདག)གཉན་ནད་དུད་འགྲོ་གཉན། །གྲངས་ཀྱི་གཉིས་དང་གཉུག་མ་གཤིས(གནས་ལུགས)། །བཤེས་གཉེན་དཔུང་གཉེན་རྩ་ལག་གཉེན(ཉེ་དུའོ)། །སྤང་བྱའི་གཉེན་པོ་རྫས་ཀྱི་གཉེར(བཅོལ་གཉེར་བ་སོགས)། །གཉིད་ཉལ་ཁྲོ་གཉེར་ནང་ཁྲོལ་གྱི༑ ༑གཉེ་མ་ལ་སོགས་གས་འཕུལ་ཉའོ། །
    གཏང་བྱའི་རྫས་དང་ལག་ཏུ་གཏད། །(དུས)གཏན་དུ་བསམ་གཏན་གཏན་ཚིགས་དང། །(སྒོ་གླེགས་སམ་སྒོ་གཏན)གཏན་པ་མེད་པའི་མཆོད་སྦྱིན་དང། །བརྡུང་གཏག་དང་ནི་གཏང་རག་དང། །སྦྱིན་གཏོང་གཏོར་མ་མེ་ཏོག་གཏོར། །གདམས་པའི་གཏམས་དང་ནོར་གྱི་གཏེར། །གྲངས་ཀྱི་གཏམས་དང་གླེང་བའི་གཏམ། །ནོར་གྱི་གཏའ་མ་(གཏེང་བ་དང་གཏའ་ཞེས་ཀྱང་ཟེར་ཏེ་འདུལ་བ་ལས་གཏའ་ཉིས་རིར་བླང་བར་བྱའོ་ཞེས་པ་ལྟ་བུ)ཁྲག་གཏར་དང། །ཟབས་ཀྱི་གཏིང་དང་མུན་པ་གཏིབས། །ཟད་པའི་(དེ་དག་ཡོངས་སུ་གཏུགས་པ་དང)གཏུགས་དང་གཞན་ལ་གཏུགས། །གཏུན་བུས་གཏུན་ཤིང་དུམ་བུར་གཏུབས་(གཏུབ་པའང)། །ཁྲོ་བའི་གཏུམ་དང་གཏུམ་མོ་(རླུང)དང། །སེ་གོལ་གཏོགས་དང་ཁོངས་སུ་གཏོགས། །ལྷ་ཆེན་གཏོགས་འདོད་གཞན་ལ་གཏོད། ། འབེམ་ལ་གཏོད་དང་དམིགས་པ་གཏོད། །རི་བོའི་གཏོས་(ལྟོ་བ་རི་ཡི་གཏོས་ཙམ་བཀྲེས་པས་ཉེན)མཉམ་གས་འཕུལ་ཏའོ། །
    མིང་གདགས་(གདགས་པའི་བསྟན་བཅོས)གདངས་སྙན་(གདངས་ཅན་གྱི་ཀུན་དགའ་ར་བ་ན་བཞུགས་ཏེ)བསྙུང་བ་གདངས། །གདན་ལ་བཞུགས་དང་ས་བོན་གདབ། །གདམ་ང་བྱེད་དང་(དིང་སང་འདམ་ཀ་བྱེད་ཟེར)གདམས་ངག་སྟོན། །སྐས་ཀྱི་གདང་བུ་གོས་འགེལ་གདང། །ཞེ་སའི་གདའ་དང་གདིང་བ་སྟན། །གདུག་པ་ཅན་དང་གདུང་བས་གདུངས། །སྐུ་གདུང་(ཁང་པའི་གདུང་ཞེས་པའང་མཚོན་པར་བྱ་སྟེ་ཤེས་པར་བྱའོ)གདུང་རྒྱུད་གདུང་འཛིན་དང། །སོར་གདུབ་གདུབ་ཀོར་གདུ་བུ་དང། །མཆོད་རྫས་གདུགས་དང་ཉིན་མོའི་གདུགས། ། རྙེད་ལ་གདུ་དང་གདུལ་བྱ་གདུལ། །སྲང་ལ་གདེག་དང་གདེང་ཐོབ་དང། །བྱད་ཀྱི་གདོང་དང་གདོད་མ་ནས། །གདོན་བགེགས་གདོལ་བ་(རིགས་ངན་པ)གདོས་པ་འཛིན(གྲུའི་དར་བོ་འཛིན་པའི་མིང)། །དེ་སོགས་ད་ཡིག་གས་འཕུལ་ཅན། །
    བུང་བ་ལྟར་གནག་གནང་བ་མཛད། །ཆོས་ཀྱི་གནད་དང་མཁའ་ཡི་གནམ། །གནའ་དུས་གནས་མལ་གནོང་མི་བཀུར། །གནོད་བྱེད་གནོད་སྦྱིན་གྲིབ་གནོན་གདོན། །ཟིལ་གནོན་ལ་སོགས་གས་འཕུལ་ནའོ། །
ཁྲག་འདོན་གཙགས་བུ་གཙང་སྦྲ་དང། །དྲི་གཙང་ཁང་དང་ཆུ་གཙང་སོགས། །མཆེ་བ་གཙིགས་དང་གཙུག་ལག་དང། །གཙུག་ཏོར་སྤྱི་གཙུག་གཙུབ་ཤིང་དང། །གཙུབ་སྟན་གཙུབས་ལས་མེ་འབྱུང་དང། །གཙེར་བས་གཙེས་དང་གཙེ་བ་དང། །གཙོ་བོ་ལ་སོགས་(ཡུལ་གཙང་དང་ཆུ་གཙང་པོ་དང་མི་གཙང་བ་དང་གཙིགས་ཆེ་བ་སོགས་ཀྱང་ངོ)གས་འཕུལ་ཙའོ། །
    རྣམ་གཞག་དྲན་པ་ཉེར་གཞག་དང། །མཉམ་གཞག་ལུས་ཀྱི་ཆ་ཤས་གཞང། །གཞན་དག་གཞའ་ཚོན་(འཇའ་ཚོན་ནོ)གཞར་ཡང་ལྟ། །གཞལ་བྱ་གཞལ་མེད་ཁང༌བཟང་དང། །ཀུན་གཞི་རྣམ་ཤེས་གནས་ཀྱི་གཞི། །བརྟག་གཞིག་གཞིབས་པ་(ཁུ་བ་འཇིབ་པ)བསྒྲིགས་པའི་མིང། །ཉོན་མོངས་གཞིལ་སླད་ཆོས་ལ་གཞུག །གཞུང་ལུགས་ཡིད་གཞུངས་གཞུར་མེད་(འོད་ཟེར་ཅན་མའི་མདོ་ལས་འབྱུང)དང། །མདའ་གཞུ་པགས་པའི་གཡང་གཞི་དང། །འཚོ་ཞིང་གཞེས་(དུས་ཀྱི་གཞེས་ཀྱང)དང་གཞོགས་སློང་(སྦོ་གཞོགས)དང། ། ལག་ན་གཞོང་ཐོགས་(ཤིང་གི་གཞོང་པ་སོགས)གཞོན་ནུ་དང། །དགྲ་བོ་གཞོམ་དང་ཆོས་ལ་གཞོལ། །ལ་སོགས་ཞ་ཡིག་གས་འཕུལ་ཅན། །
    ཚེར་མ་གཟང་རིང་གཅན་གཟན་དང། །ཟས་ཀྱི་གཟན་དང་རྔུལ་གཟན་དང། །གཟན་སྟན་གཟན་ཆེ་སྟན་གྱི་གཟར(ཕྱིང་གཟར་སྲིན་གཟར་སོགས)། །དགང་གཟར་བླུགས་གཟར་གཟར་བུ་དང། ། གཟར་ཐག་(གོས་ཀྱི་གདང་བུའི་མིང)བླ་གོས་ཕྲག་པར་གཟར། །རི་གཟར་གཟའ་སྐར་གཟི་མདངས་དང།། བརྡེག་པར་གཟས་དང་གཟི་བརྗིད་དང། །གཟི་འོད་དང་ནི་ནོར་བུ་གཟི། །སྟག་གཟིག་སྤྱན་གྱིས་གཟིགས་ནས་གཟིམས། །གྲུ་གཟིངས་དྲང་བའི་གཟུ་བོ་དང། །གཟུགས་ཅན་སྙིང་པོ་གཟུགས་བརྙན་དང། །གཟུགས་སུ་རུང་དང་གཟུངས་སྔགས་དང། །གཟུངས་བཏབ་(དྲའོ་དྲུབ་བོ་གཟུངས་བཏབ་བོ་ཞེས་པ་ལྟ་བུ)གཟུང་འཛིན་དགེ་ལ་གཟུང། །མ་བརྟགས་(བབ་ཅོལ་སྨྲ་བ)གཟུ་ལུམས་གཟེགས་(གཟེགས་མའང་ངོ)ཟན་དང། །གཟེངས་བསྟོད་སྣོད་གཟེབ་འོད་གཟེར་དང། །ཤིང་སོགས་གཟེར་དང་དྲིན་དུ་གཟོ། །རྐོ་བའི་གཟོང་དང་གཟོད་མའི་དུས། །བསྒོ་བ་རྣར་གཟོན་(བསླབ་བྱ་ལ་མི་ཉན་པ་སྟེ་འདུལ་བའི་བརྡ)བྱས་ཆུད་གཟོན། ། དེ་སོགས་ག་ཡིས་འཕུལ་བའི་ཟའོ། །
    དུད་འགྲོ་གཡག་དང་དཔལ་གྱི་གཡང། །གཡན་པ་དགབ་དང་གཡབ་མོས་གཡབས། །སྐྱི་གཡའ་བ་དང་ལྕགས་སོགས་གཡའ། །གཡར་ངོ་(བཅོལ་བའི་ངོ)གཡར་ཁྲལ་གཡས་ཕྱོགས་དང། །དྲུག་དམར་གཡུ་དང་གཡུང་དྲུང་དང༌། །གཡུལ་ནི་འཁྲུག་དང་འབྲུ་ཡི་ལས། །གཡུང་མོ་(རིགས་ངན་པ)རྣམ་གཡེང་ལོག་གཡེམ་དང། །མི་བརྩོན་གཡེལ་དང་གཡོ་སྒྱུ་དང། །ས་གཡོས་གཡོག་འཁོར་གཡོན་ཕྱོགས་དང། ། གཡང་ས་མི་གཡོ་གཡོར་མོ་(གྲུ་ལ་བཙུགས་པའི་ཤིང་དར་དང་བཅས་པ་ཞིག་གི་མིང)སོགས། །ག་ཡིས་ཡ་ཡིག་འཕུལ་བའོ། །
    དུམ་བུར་གཤགས་དང་(གཤགས་འབྱེད་པའང་ངོ)རོལ་མོ་གཤང། །འགབ་ཀྱི་གཤམ་དང་མོ་གཤམ་དང། །ཆོས་ལུགས་གཤའ་མ་ཡིན་དུ་གཤའ། །གཤིན་རྗེ་གཤེད་པོ་ཞིང་ས་གཤིན(མཉེས་གཤིན་པ་ཞེས་པའང་ངོ)། །གཤིས་ལུགས་སྨོད་པའི་གཤུང་བ་དང། །གཤེ་བར་བྱེད་(ཁ་འཐབ་པ)དང་སོང་བའི་གཤེགས། །བརླན་གཤེར་འདབ་གཤོག་(ཤིང་གཤོག་པའང)དམའ་བའི་གཤོང། །ཡུར་བའི་གཤོར་(བྲེ་གཤོར་དང་འཕྲང་ལ་གཤོར་སོགས་ཀྱང)དང་ཐོང་གཤོལ་(གཤོལ་མདའ་འཛིན་ཀྱང་ངོ)ཏེ། །དེ་སོགས་ཤ་ཡིག་གས་འཕུལ་ལྡན། །
    ཁ་གསག་གསང་སྔགས་གསད་བྱ་དང། །སྙན་གསན་འབེབས་དང་སྲོག་ཆགས་གསའ། །གསར་བུ་འོད་གསལ་རལ་པ་གསིགས། །ནེའུ་གསིང་འཁར་གསིལ་དུམ་བུར་གསིལ། །གསུང་རབ་གཉིས་མེད་གསུང་པས་གསུངས། །གསོན་ལུས་གསོག་གསོབ་གསོ་དཀའ་དང། །གསོང་པོར་སྨྲ་དང་སྦ་བྱ་གསོང།། སྲོག་ཆགས་གསོད་དང་གསོག་འཇོག་དང། །སྙན་དུ་གསོན་དང་འབིགས་བྱེད་གསོར། །གསོལ་བ་འདེབས་སོགས་གསོ་མའི་རས། །ལ་སོགས་ས་ཡིག་གས་འཕུལ་ཅན། །     
    ཀ་ག་ང་དང་པ་བ་མ། །དས་འཕུལ་དྲུག་ཏུ་བཞེད་དེ་དཔེར། །ལྕེ་རྩེ་དཀན་(རྐན་ཞེས་ཀྱང་འཐད)སྦྱར་ཁ་དོག་དཀར། །དཀར་ཆག་(ཐོ་ཡིག)དཀའ་ཐུབ་དཀའ་ཚེགས་དང། །དཀའ་འགྲེལ་དཀུ་ཟླུམ་དཀུ་སྐབས་ཕྱིན། །(དྲི)བསྣམ་ན་རབ་དཀུ་དཀོན་ཅོག་དཀོར(རྫས་ཀྱི་མིང)། །དཀྱིལ་འཁོར་དཀྱིལ་དང་དཀྱུས་(དཀྱུས་མ་དཀྱུས་སོགས)རིང་དང། །ཀུན་ནས་དཀྲིས་དང་(ཉོན་མོངས་ཀྱི་མིང)གོས་ཀྱིས་དཀྲིས། །བསྟན་པ་དཀྲུགས་དང་(གོང་འོག་དཀྲུགས་པ་ཞོ་དཀྲུགས་སོགས)རོལ་མོ་དཀྲོལ། །དཀྲོངས་བསྐྱེད་ལ་སོགས་དས་འཕུལ་ཀའོ། །
    དགག་པ་བྱེད་དང་དགང་གཟར་དང། །གོས་དགབ་(འགེབས་པའི་དོན)དགའ་བ་གྲངས་ཀྱི་དགུ ། མང་ཚིག་དགུ་དང་(སྐྱེ་དགུ་ཡོད་དགུ་བཟང་དགུ་སོགས)དབྱིབས་དགུ་པ། །མདུན་དུ་དགུག་དང་མཚན་མོའི་དགོང། །དུས་ཀྱི་དགུན་དང་དགེ་སློང་དང། །དགེ་བཤེས་དགེ་བ་དགེ་ལེགས་སོགས། །དགོངས་པ་(བསམ་པའི)དང་ནི་ཕྱི་དྲོའི་དགོངས། །རྒྱན་དགོད་(བདེ་ལ་དགོད་གད་མོ་དགོད་ཡི་གེ་དགོད)དགོན་པ་དགོན་དུང་དང། །རི་དྭགས་དགོ་བ་དབྱིབས་དགྱེ་བ། །དགའ་བའི་དགྱེས་དང་མཛའ་མིན་དགྲ། །མེ་ཏོག་དགྲམ་དང་མདུད་པ་དགྲོལ(དགོངས་པ་དགྲོལ་བཅིངས་པ་དགྲོལ)། །ལ་སོགས་ག་ཡིག་དས་འཕུལ་ཅན། །
སྙན་དངགས་དང་ནི་དངངས་(སྔངས་ཞེས་ཀྱང་འཐད)སྐྲག་དང། །རིན་ཆེན་དངུལ་དང་འབབ་ཆུའི་དངོ་(ཆུ་ངོགས)། །གྲི་ཡི་དངོ་དང་དངོས་པོ་དང། །དངོས་མེད་དོན་དངོས་དངོས་གཞི་དང། །རོ་དངར་(མངར་ཞེས་ཀྱང་འཐད)དངོས་གྲུབ་ལ་སོགས་པ། །ང་ཡིག་དས་འཕུལ་ཅན་དུ་བྱ། །
    དཔག་ཚད་རྗེས་དཔག་དཔག་ཏུ་མེད། །ཆེ་བཞིའི་དཔང་པོ་དཔའ་བོ་དང། །བྱང་ཆུབ་སེམས་དཔའ་དཔལ་ལྡན་དང། །ལུས་ཀྱི་དཔུང་པ་དམག་གི་དཔུང། །དཔེ་བྱད་དཔེར་ན་དཔེ་ཆ་དང། །དཔག་བྱ་དཔོག་དང་རྗེ་དཔོན་དང། །རྒྱལ་པོའི་དཔྱ་དང་དཔྱང་ཐག་དང། །གཡང་སའི་དཔྱང་དང་རྟག་དཔྱད་དང། །སྟ་ཟུར་དཔྱི་དང་དུས་ཀྱི་དཔྱིད། །རྣམ་དཔྱོད་ལ་སོགས་དས་འཕུལ་པའོ། །
    སྐྱོན་གྱི་དབགས་དང་དབང་ལྡན་དང། །དབང་པོ་(ལྷའི་དབང་པོ)དབང་ཕྱུག་དབང་བསྐུར་དང། ། ཡེ་ཤེས་དབབ་དང་གཏན་ལ་དབབ། །ཞེ་སའི་དབའ་དང་ཆུའི་དབའ་རླབས། །དབལ་ནི་ཏོག་དང་རྩེ་མོ་དང། །ཤ་ཉམས་མེ་ཡི་དྲོད་ལའོ། །མགོ་བོའི་དབུ་དང་ཆུའི་དབུ་བ། །བུག་པ་དབུག་དང་ཁ་ནང་དབུགས། །དབུང་དང་དབུས་ནི་དཀྱིལ་གྱི་མིང། །དབུ་མའི་དོན་དང་གདུགས་སོགས་དབུབ། །བསོད་སྙོམས་དབུལ་བགྱི་བཀྲེན་པའི་དབུལ། །སྐར་མ་དབོ་དང་ཆུ་སོགས་དབོ། །ལུང་དབོག་ནོར་དབོག་དབོན་པོ་ལ། །དབྱངས་སྙན་དབྱར་དུས་དབྱིག་གཉེན་དང། །ཆོས་དབྱིངས་དབྱིབས་དང་དབྱེ་བ་དང། །དབྱིག་པ་དབྱུག་པ་བེར་ཀའི་མིང། །ཕྱིར་དབྱུང་བ་དང་རི་མོ་དབྱི(སུབ་པའི་དོན)། །འབྱེད་པའི་དབྱེན་དང་དབྱུ་གུ་དང། །ཞ་ཉེའི་དབྱར་འདབ་(སྣོད་ཀྱི་སྟེགས་བུ་དང་སེམས་ཅན་གྱི་དབྱི་ཞེས་པ)ལ་(དབྲལ་བར་དཀའ་དང་ནོར་དབྲོག་སོགས)སོགས་པ། །ད་ཡིས་འཕུལ་བའི་བ་ཡིག་གོ །
    དམག་དཔོན་དམངས་རིགས་དམན་པ་(ཐེག་དམན་སོགས)དང། །མཐོ་མིན་དམའ་དང་ཁ་དོག་དམར། །དམིགས་མེད་(ཉེས་དམིགས་དམིགས་པ་ཞེས་པའང)བློ་དམུན་(བླུན་པོའི་རྣམ་གྲངས)འཛུམ་དམུལ་ཏེ། །དམུ་ཆུ་(འདྲེ་སྲིན་དམུ་ཞེས་པའང)དམུས་ལོང་དམེ་པོ་(རུས་གཅིག་པ་གསོད་པ་པོ)དང། །དམོད་པ་འདོར་དང་དམྱལ་བ་སོགས(བུ་གའི་དམིག་ཅེས་པའང)། །མ་ཡིག་ད་ཡིས་འཕུལ་བ་ཅན། །ཞེས་པ་བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ་ལས་ག་དང་དའི་འཇུག་པ་བྱེ་བྲག་ཏུ་བཤད་པ་སྟེ་རྣམ་པར་བཅད་པ་གསུམ་པའོ།། །།
    དེ་ནས་འ་ཡིག་འཇུག་ཚུལ་ཏེ། །ཁ་ག་ཆ་ཇ་ཐ་ད་དང། །ཕ་བ་ཚ་ཛ་འས་འཕུལ་བཅུའོ། །དེ་དག་རིམ་བཞིན་བསྟན་བྱ་སྟེ། །གཞན་ལ་འཁང་དང་འཁར་རྔ་དང། །རྟེན་པའི་འཁར་བ་སྐུད་པ་འཁལ། །བློ་འཁུམས་པ་དང་གཞན་ལ་འཁུ། །ཟས་ཀྱི་འཁུར་བ་ཁུར་འཁུར་དང། །ཁྲལ་འཁུལ་བ་དང་བྱ་བའི་(ཁྱབ་པ་ལྟ་བུའི་དོན)འཁོབས། །གྲང་བའི་འཁྱགས་དང་ཡུལ་གཞན་འཁྱམ། །གཞན་དུ་འཁྱར་དང་ངག་འཁྱལ་དང། །བཅིང་བའི་འཁྱིག་དང་ཉི་མ་འཁྱིམས། །གདུགས་འཁྱིར་ཆུ་བོ་འཁྱིལ་བ་(གཡས་སུ་འཁྱིལ་སོགས)སོགས། །གློག་འཁྱུག་པ་དང་མགུལ་ནས་འཁྱུད། །བསྐྱུར་བས་འཁྱུར་དང་བྲོས་པའི་འཁྱུས། །གནས་སུ་འཁྱེར་དང་བརྟེན་པའི་འཁྲ། །བྲོ་འཁྲབ་གནས་སུ་འཁྲས་པ་དང། །ཁྲལ་སོགས་འཁྲི་དང་ཕོ་མོ་འཁྲིག །གནས་སུ་འཁྲིད་དང་བྲེད་ནས་འཁྲིམས། །འཁྱུད་པའི་འཁྲིལ་དང་འཁྲིས་པ་དང། །འཁྲུ་སྦྱོངས་འཐབ་འཁྲུག་བལྟམས་པའི་འཁྲུངས། །དྲི་མ་འཁྲུད་དང་ནོར་བའི་འཁྲུལ། །ཁྱིམ་ལ་འཁྲེན་དང་རོལ་མོ་འཁྲོལ། །དེ་སོགས་འ་ཡིས་ཁ་ཡིག་འཕུལ། །
    སྐྱེ་འགག་འགའ་ཞིག་མི་མཐུན་འགལ། །འགན་འཁུར་ཤིང་འགས་གཡོ་འགུལ་དང། །འཆི་བའི་འགུམ་དང་ཐོག་མའི་འགོ །འགོག་བདེན་ལམ་འགོར་སེམས་མི་འགོང། །བདེ་ལ་འགོད་དང་དུས་སྐབས་འགོལ། །འགོ་བའི་ནད་འགོས་དུས་འགྱངས་དང། །སེམས་ཀྱི་འགྱུ་བ་འགྱུར་བ་དང། །འོད་འགྱེ་འགྱེད་དང་འགྱེལ་བ་དང། །འགྱོད་དང་ལྟོ་འགྲངས་ཕན་ཚུན་འགྲན། །འགྲམ་པ་རྩིག་འགྲམ་མི་མཐུན་འགྲས། །སྦྱར་བའི་འགྲིག་དང་འཕེལ་འགྲིབ་དང། །འགྲིམ་འགྲུལ་བྱེད་དང་ཐུར་དུ་འགྲིལ(འདྲིལ་ཞེས་པའང་འཐད)། །བརྩོན་འགྲུས་རིགས་འགྲེ་འགྲེང་སྟེ་འདུད། །རྐང་པ་འགྲེད་དང་ཆུ་སོགས་འགྲེམས། །ཕན་ཚུན་འགྲེལ་དང་གཞུང་དོན་འགྲེལ། །ལམ་དུ་འགྲོ་དང་གྲོགས་དང་འགྲོགས། །འཆི་བའི་འགྲོངས་དང་མདུད་པ་འགྲོལ། །དེ་སོགས་ག་ཡིག་འས་འཕུལ་ཅན། །
    ཞབས་འཆག་འཆག་ས་ལག་ཏུ་འཆང༌། །ཆོས་འཆད་ཉེས་པ་སྦེད་པའི་འཆབ། །གར་འཆམས་གནས་འཆའ་གཏད་མེད་འཆལ། །ཉི་མ་འཆར་དང་སྲོག་འཆད་འཆི། །ཞགས་པས་འཆིང་དང་སྟོབས་ཀྱིས་འཆུན། །འདོད་ལ་ཞེན་པའི་འཆུམས་པ་དང༌། །གནས་སུ་འཆུར་དང་ཡོ་བའི་འཆུས། །ཞེན་པའི་འཆེལ་དང་གྲོས་འཆོམས་དང༌། །ཆུ་སོགས་འཆོར་དང་ལས་འཆོལ་སོགས། །འ་ཡིས་འཕུལ་བའི་ཆ་ཡིག་གོ །
ཁྲིས་འཇགས་དང་ནི་རྩྭ་འཇག་མ། །མ་ཚོར་འཇབ་བུ་རེག་ན་འཇམ། །མཁའ་ཡི་འཇའ་ཚོན་བློ་ཡིས་འཇལ། །འཇིག་རྟེན་འཇིག་དང་བྲེད་པའི་འཇིགས། །མཆུ་ཡིས་འཇིབས་དང་འཇིབ་པ་དང༌། །འདམ་གྱི་འཇི་བ་འཇིམ་པ་དང། །ཞི་འགྱུར་འཇིལ་དང་གོས་ལ་འཇུ། །ཁུང་དུ་འཇུག་དང་སེར་སྣའི་འཇུངས། །སྨད་འཚོང་མིང་གི་འཇུད་མཐུན་དང༌། །སྲད་བུའི་འཇུར་བ་ལག་པ་འཇུས།། སྙན་པའི་འཇེབས་དང་འོ་མ་འཇོ། །གནས་སུ་འཇོག་དང་དབྱིབས་འཇོང་དང༌། །ཡུལ་འཇོམས་བྱེད་སོགས་འས་འཕུལ་ཇའོ། །
    ཞིབ་མོར་འཐག་དང་འོས་པའི་འཐད། །ནན་ཏན་འཐན་(མི་འཐན་པོ)དང་འཁྲུག་པའི་འཐབ། ། གྲོགས་སུ་འཐམས་དང་མཁྲེགས་པའི་འཐས། །སྨོད་ཚིག་འཐིང་སླད་མུན་པ་འཐིབས། །སྲབ་འཐུག་སྐོམ་འཐུངས་ཆད་པ་འཐུད། །འཐུན་པ་ཞེས་པ་སྔོན་གྱི་བརྡ། །དུམ་བུར་འཐུབ་དང་བློ་འཐུམས་དང། ། དུ་བ་འཐུལ་དང་ཟས་ལ་འཐུས། །རྐང་པ་འཐེང་དང་ཐག་པ་འཐེན། །གོས་འཐེབ་ཡོད་དང་ནན་ཆགས་འཐེམས། །ཆུ་ཡིས་ཤ་འཐོག་ནང་ནས་འཐོན། །བྲེད་འཐོམས་ཆུ་འཐོར་ཉེས་པ་འཐོལ(མཐོལ་ཞེས་པའང་རུང་ངོ)། །ལ་སོགས་ཐ་ཡིག་འས་འཕུལ་ཅན། །
    ཆུ་དབུས་འདམ་དང་འགུལ་བའི་འདར། །སྐྱོ་མ་འདལ་དང་དུས་ཀྱི་འདས། །ཉེ་བའི་འདི་དང་གནས་སུ་འདུག །ཕྱག་འཚལ་འདུད་དང་བློ་འདུན་པ། །བང་འདུར་འདུལ་སྦྱོང་གྱེན་དུ་འདེགས། ། རྗེས་འདེད་གསོལ་འདེབས་གནས་སུ་འདོང། །བློ་ལ་འདོད་དང་གནས་ནས་འདོན། །ཕྱོགས་གཅིག་འཛོམས་པའི་འདོམ་པ་དང། །བོར་བའི་འདོར་དང་མཚུངས་པའི་འདྲ། །ཁྲིམས་སུ་བཅས་པ་འདྲལ་བ་དང། །ཡི་གེར་འདྲི་དང་གླེང་མོ་འདྲི། །སླུ་བའི་འདྲིད་དང་རུལ་འགྱུར་འདྲུལ། །ཁུང་བུ་འདྲུ་དང་ཤིང་སོགས་འདྲུད། །ལྷ་འདྲེ་གཅོད་བྱེད་འདྲེག་མཁན་དང། །གནས་ནས་འདྲེན་དང་ཕྱོགས་གཅིག་འདྲེས། ། དེ་སོགས་ད་ཡིག་འས་འཕུལ་ཅན། །
    སྨོད་པའི་འཕྱ་དང་ཕྱག་དར་འཕྱག །ཐུར་དུ་འཕྱང་དང་ཡན་པའི་འཕྱན། །དར་འཕྱར་འཕྱ་སྨོད་དུས་འཕྱི་བ། །གྱེན་དུ་དུ་བ་འཕྱུར་བ་དང། །ལྟོ་འཕྱེ་རྐང་མེད་འཕྱེ་བོ་སྟེ། །རང་དགར་འཕྱོ་དང་སྤྲིངས་པའི་འཕྲིན། །འཕྲིན་ལས་རྣམ་འཕྲུལ་འཕྲེང་བ་དང༌། །འོད་འཕྲོ་ནོར་འཕྲོག་ལག་ཏུ་འཕྲོད། །དེ་སོགས་ཕ་ཡིག་འས་འཕུལ་ཅན། །
    སྒྲིབ་པ་འབྱང་འགྱུར་རབ་འབྱམས་དང༌། །སྦྱར་བའི་འབྱར་དང་འདམ་དུ་འབྱིང༌། །འགྲེད་པའི་འབྱིད་དང་མི་ཚེ་འབྱིད། །མ་འོངས་འབྱུང་དང་སྒོ་འབྱེ་འབྱེད། །བྲོས་པའི་འབྱེར་དང་རྗེས་སུ་འབྲང།། བྲལ་བའི་འབྲལ་དང་དུད་འགྲོའི་འབྲི། །འགྲིབ་པའི་འབྲི་དང་བར་མའི་འབྲིང། །ལོ་ཏོག་འབྲུ་དང་སྐད་ཆེན་འབྲུག །ནད་ཀྱི་འབྲུམ་བུ་སྦྲེལ་བའི་འབྲེལ། །གྲོང་ལས་ཐག་རིང་འབྲོག་གི་གནས། །དུད་འགྲོ་འབྲོང་དང་རུས་ཀྱི་འབྲོམ། །དེ་སོགས་བ་ཡིག་འས་འཕུལ་ལྡན། །
    འཛོམ་པའི་འཚག་དང་ལུས་སྟོབས་འཚག །ཆུ་སོགས་འཚག་དང་ནང་དུ་འཚངས། །བློ་འཚབས་དུས་འཚམས་ལོང་བའི་འཚར། །ཤེས་དང་ཆོག་པའི་འཚལ་ཞེས་དང༌། །མེས་འཚིག་ཏིལ་མར་འཚིར་བ་དང། །དུ་བ་འཚུབས་དང་གནོད་པའི་འཚེ། །རྒྱལ་བའི་འཚེངས་དང་ཟས་འཚེད་དང༌། །འོད་འཚེར་སྲོག་འཚོ་སྨན་འཚོ་བྱེད། །དུད་འགྲོ་འཚོ་དང་བརྡེག་འཚོག་དང། །ཡོ་བྱད་འཚོག་ཆས་ཚོང་དུ་འཚོང། །ནོར་འཚོལ་ལ་སོགས་འས་འཕུལ་ཚའོ། །
    ཆུ་འཛག་ཟད་པའི་འཛངས་པ་དང། །བཟླས་པའི་འཛབ་དང་འཛམ་བུ་གླིང། །འཕྱངས་པའི་འཛར་དང་འདུ་འཛི་དང། །ཕན་ཚུན་འཛིངས་དང་ལག་པས་འཛིན། །ཟགས་པའི་འཛིར་དང་རང་སྲོལ་འཛུགས། །སྣོད་དུ་འཛུད་དང་བཞིན་གྱི་འཛུམ། །གཟུར་བའི་འཛུར་དང་འོག་ཏུ་འཛུལ། །གྱེན་དུ་འཛེག་དང་རྡོ་ཡི་འཛང། །སྣོད་དུ་འཛེད་དང་ངོ་ཚའི་འཛེམ། །ལོགས་སྐྱེས་འཛེར་བ་སྐད་འཛེར་དང། །འཁྲུགས་པའི་འཛག་འཛོག་བསགས་པའི་འཛོམ། །ནོར་བའི་འཛོལ་བ་ལ་སོགས་པ། །ཛ་ཡིག་འ་ཡི་སྔོན་འཇུག་ཅན། །ཞེས་པ་བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ་ལས་འ་ཡིག་གི་འཇུག་ཚུལ་བྱེ་བྲག་ཏུ་དཔྱད་པ་སྟེ་རྣམ་པར་བཅད་པ་བཞི་པ་རྫོགས་སོ།། །།
    དེ་ནས་མ་ཡིག་འཇུག་ཚུལ་ནི། །ཁ་ག་ང་དང་ཆ་ཇ་ཉ། །ཐ་ད་ན་དང་ཚ་ཛ་རྣམས། །མས་འཕུལ་བཅུ་གཅིག་ཡིན་ཏེ་དཔེར། །མཁན་པོ་ནམ་མཁའ་མཁར་དུ་མཁས། །ནང་ཁྲོལ་མཁལ་མ་མཁོ་བའི་ནོར། །སེར་སྣ་དཔེ་མཁྱུད་མཁྱུད་སྤྱད་དང། །ཤེས་པའི་མཁྱེན་པ་སྲ་བའི་མཁྲེགས། །དེ་རྣམས་མ་ཡིས་ཁ་འཕུལ་བའོ། །
    བཟོ་བོའི་མགར་བ་མགལ་མེ་དང། །མགལ་དུམ་དང་ནི་མགྲིན་པའི་མགུར། །མྱུར་བའི་མགྱོགས་དང་དགའ་བའི་མགུ། །མགུལ་དང་ལུས་ཀྱི་མགོ་བོ་དང། །སྐྱབས་མགོན་སེམས་ཅན་མགྲོན་དུ་གཉེར། ། དེ་སོགས་ག་ཡིག་མ་ཡིས་འཕུལ། ། 
    བྲན་གྱི་མངག་གཞུག་ལན་མང་མངགས། །ཐུགས་ལ་མངའ་དང་མངའ་ཐང་དང། །མངའ་རིས་མངའ་འོག་མངའ་ཞབས་དང། །མངོན་པ་མངོན་ཤེས་མངའ་བདག་དང། །མངོན་མཚན་མངོན་སུམ་མངའ་མཛད་དང། །ལུས་ཀྱི་མངལ་སོགས་མས་འཕུལ་ལྡན། ། 
    དུར་གྱི་མཆད་པ་ཡི་གེའི་མཆན། །འབྲུ་འཐག་མཆིག་(མས་གཏུན)དང་མཆིག་གུ་(ཡས་གཏུན)དང། །ནོར་བུ་མཆིང་བུ་རྒྱ་མཚོ་མཆིང་(དཀྱིལ་གྱི་དོན)། །འབེལ་བའི་བཀའ་མཆིད་ནང་ཁྲོལ་མཆིན།། རུས་ཀྱི་མཆིམས་དང་འགྲོ་བའི་མཆི(སྐྱབས་སུ་མཆི་སོགས)། །ཡོད་པའི་མཆིས་དང་མེད་མ་མཆིས། ། འཛུགས་པའི་མཆུ་དང་སྐྱེ་མཆེད་དང། །མེ་མཆེད་སྐུ་མཆེད་ལ་སོགས་དང། །ནང་ཁྲོལ་མཚེར་བ་རྩལ་གྱི་མཆོངས། །བཀུར་སྟིས་མཆོད་པ་ལ་སོགས་པ། །ཆ་ཡི་སྔོན་དུ་མ་ཡིག་འགྲོ །
    ཕྲད་པའི་མཇལ་དང་གོ་བའི་མཇལ། །ལུས་ཀྱི་མཇིང་པ་མཇུག་མ་དང་(མཇེ)། །ཕོ་མཚན་དངོས་མིང་མི་མཇེད་ཞིང། །དེ་རྣམས་ཇ་ཡིག་མས་འཕུལ་ལྡན། །
    རྣ་བས་མཉན་དང་མཉན་ཡོད་གནས། །མཚུངས་པའི་མཉམ་དང་ཉེད་པའི་མཉེད། །ཀོ་བ་མཉེས་དང་མཉེན་པ་དང། །དགྱེས་པའི་མཉེས་སོགས་མས་འཕུལ་ཉའོ། །
    སྨད་ཀྱི་མཐང་དང་མཐང་གོས་དང། །མཐའ་འཁོབ་མཐའ་དང་མཐར་ཐུག་དང། །མང་ཚིག་མཐའ་དག་མཐའ་ཀླས་དང། །ཁ་དོག་མཐིང་ཁ་མཐོན་མཐིང་དང། །ལག་མཐིལ་ནུས་མཐུ་མཐུན་མི་མཐུན། །སོར་མོའི་མཐེ་བོང་མཐེའུ་ཆུང། །ཚད་ཀྱི་མཐོ་དང་དཔངས་ཀྱི་མཐོ། །མིག་གིས་མཐོང་རྣམས་མས་འཕུལ་ཐའོ། །
    མེ་མདག་དང་ནི་དུས་ཀྱི་མདངས། །བཀྲག་མདངས་མདའ་གཞུ་དང་ནི་མདུང། །མདུན་དུ་བདར་དང་མདའ་ཡི་མདེའུ། །དཔྲལ་བའི་མདོངས་དང་མདུད་པ་དང། །གསུང་རབ་མདོ་དང་མདོར་བསྡུས་དང། །འདུན་པའི་མདོང་གསོལ་ཁ་དོག་མདོག །མིག་མདོངས་(ལྡོངས་ཞེས་པའང་རུང)ལ་སོགས་མས་འཕུལ་དའོ། །
    འོག་ཏུ་མནན་དང་དྲི་མནམ་དང། །མནའ་བསྐྱལ་མནལ་གཟིམས་མནོ་བསམ་གཏོང། །ཟས་མནོག་མནོག་ཆུང་མན་ངག་མནོས། །ལས་ཀྱིས་མནར་བ་མནར་མེད་གནས། །དེ་སོགས་ན་ཡིག་མ་སྔོན་འགྲོའོ། ། 
    སྐྱོན་གྱི་མཚང་དང་མིང་གི་མཚན། །མཚན་ཉིད་མཚན་མ་ཕྱོགས་མཚམས་དང། །དུད་འགྲོ་མཚའ་དང་མཛེས་པའི་མཚར། །ངོ་མཚར་མཚན་མོ་འདྲ་བའི་མཚུངས། །ཚོན་རྩི་མཚལ་དང་དུར་མཚེད་མཚུན། །རུས་ཀྱི་མཚུར་དང་ཁ་མཚུལ་དང། །ཆུ་བོའི་མཚོ་དང་མཚེའུ་དང། །གྲི་སོགས་མཚོན་ཆ་མས་འཕུལ་ཚའོ། །
    འཕྲིན་ལས་མཛད་པ་མཐུན་པའི་མཛའ། །ལེགས་པའི་མཛེས་དང་ནད་ཀྱི་མཛེ། །ཡ་རབས་མཛངས་པ་དུད་འགྲོ་མཛོ། །དཀོར་མཛོད་ལས་མཛོད་མས་འཕུལ་ཛའོ། །ཞེས་པ་བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ་ལས་མ་ཡིག་གི་འཇུག་ཚུལ་བྱེ་བྲག་ཏུ་དཔྱད་པ་སྟེ་རྣམ་པར་བཅད་པ་ལྔ་པ་རྫོགས་སོ།། །།
    ད་ནི་མགོ་ཅན་བཤད་བྱ་སྟེ། །ར་ལ་ས་ཡི་དབྱེ་བས་གསུམ། །དགའ་ཞིག་བས་འཕུལ་སྐབས་སུ་བཤད། །ལྷག་མ་རྣམས་ནི་འདིར་བརྗོད་བྱ། །ཀ་ག་ང་དང་ཇ་ཉ་ཏ། །ད་ན་བ་མ་ཙ་ཛ་རྣམས། །ར་མགོ་ལྡན་པ་བཅུ་གཉིས་ཏེ། །ཆོམ་རྐུན་རྐུས་ཤིག་རྐང་པ་རྐུབ། །ས་རྐོ་རྐོས་མཁན་རྐོ་བར་བྱེད། །ནད་ཀྱི་རྐོང་པ་ཆིག་རྐྱང་དང། །སྣོད་སྤྱད་རྐྱན་དང་རྐྱལ་པ་དང། །རྒྱུ་རྐྱེན་ཆུའི་རྐྱལ་ར་རྐའོ། །
    ན་ཚོད་རྒན་པོ་རྒ་ཤིས་གཟིར། །རྒུད་པས་སྡུག་བསྔལ་བློ་རྒོད་དང། །བྱ་རྒོད་དང་ནི་སེམས་གཡེང་རྒོད་(བསམ་གཏན་གྱི་སྐྱོན)། །དུད་འགྲོ་རྒོད་མ་གྲུང་པོའི་རྒོད། །རྩོད་པའི་རྒོལ་བ་སྔ་ཕྱི་རྒོལ། །རྒྱ་མཚོ་ཕྱག་རྒྱ་རྒྱས་བཏབ་དང༌། །རྒྱ་ཆེ་རྒྱང་རིང་ནོར་སོགས་རྒྱས། །རི་དྭགས་རྒྱ་དང་སྐྱེད་བྱེད་རྒྱུ། །ཟས་ཀྱི་རྒྱགས་དང་རང་རྒྱུད་དང༌། །གཏམ་རྒྱུད་འཕྲེང་རྒྱུད་རྒྱུད་མངས་དང༌། །མཛེས་བྱེད་རྒྱན་དང་ལུས་ཀྱི་རྒྱབ། །ཆུ་རྒྱུན་རྒྱུ་མཚན་ཕན་ཚུན་རྒྱུག །ལུས་ཀྱི་རྒྱུས་པ་རྒྱུ་མ་དང༌། །བརྡེག་པའི་རྒྱོབ་དང་རྒྱལ་པོ་དང༌། །མི་ཕམ་རྒྱལ་སོགས་རར་བཏགས་གའོ། །
    གཡག་རྔའི་རྔ་ཡབ་བརྡུང་བྱའི་རྔ། །གླ་རྔན་བྱིན་དང་བཀྲེས་རྔབ་དང༌། །ཧམ་པའི་རྔམས་དང་ལུས་ཀྱི་རྔུལ། །རྔུལ་གཟན་རོལ་མོ་རྔེའུ་ཆུང་དང༌། །དུད་འགྲོ་རྔ་མོ་རྔེའུ་དང༌། །དབུགས་རྔུབ་སྡུག་བསྔལ་ཟུག་རྔུ་དང༌། །རྟ་ཡི་རྔོག་མ་ནས་སོགས་རྔོད། །རི་དྭགས་གསོད་བྱེད་རྔོན་པ་དང༌། །རྔམ་བརྗིད་ཆེ་སོགས་རར་བཏགས་ངའོ། །
    རྗེ་དཔོན་རྗེ་བཙུན་ལྷ་རྗེ་དང༌། །རྡོ་རྗེ་བཀུར་སྟིའི་རྗེད་པ་དང༌། །ཤ་རྗེན་རྗེས་འཇུག་རྒུད་པའི་རྗུད། །དེ་སོགས་ར་ལ་ཇ་བཏགས་པའོ། །
    ནོར་རྙེད་པ་དང་སོ་ཡི་རྙིལ། །སྔོན་གྱི་ནོར་རྙིང་ཆུའི་རྙོག་མ། །རི་དྭགས་འཛིན་པའི་རྙོང་དང་རྙི། །དེ་སོགས་ར་འོག་ཉལ་བའི་ཉའོ། །
    མི་འཇིག་རྟག་པ་བྲེད་པའི་རྟབ། །དབང་རྟུལ་རྟོགས་ལྡན་བློ་ཡིས་རྟོགས། །རྗེས་ཀྱི་རྟིང་དང་རྟུལ་ཕོད་དང༌། །རྐང་པའི་རྟིང་པ་མི་གཙང་རྟུག། །འཇིག་རྟེན་ལྷ་རྟེན་རྣམ་རྟོག་དང༌། །ཡིད་ཆེས་རྟོན་པ་ལ་སོགས་པ། །ཏ་ཡིག་ར་ཡི་མགོ་ཅན་བྲིའོ། །
    གྲོང་རྡལ་ཐོག་རྡིབ་རྡུལ་ཕྲན་དང༌། །བུ་རམ་རྡོག་མ་རྡོ་རྗེ་རྡོ། །ལ་སོགས་ད་ཡིག་ར་མགོ་ཅན། །
    རུལ་བའི་རྣག་དང་ཞིང་རྣང་མ། །ཚིག་ཕྲད་རྣམ་པར་རྣམ་པ་རྣམས། །རྣལ་འབྱོར་རྩེ་རྣོ་རར་བཏགས་ནའོ། །
    ཁྱི་རྦད་རྦབ་སྒྲིལ་རྦོད་གཏོང་སོགས། །བ་ཡིག་ར་ལ་བཏགས་པའོ། །
    འགྲམ་གྱི་རྨང་དང་ངོ་མཚར་རྨད། །རྨད་བྱུང་དང་ནི་དྲིས་པའི་རྨས(བརྡ་རྙིང་སྟེ་དྲི་བའོ)། །ལུས་ཀྱི་རྨ་དང་རྨི་ལམ་རྨི། །དུད་འགྲོའི་རྨིག་པ་གནོད་པའི་རྨུགས། །གནོད་སྦྱིན་རྨུགས་འཛིན་རྨུགས་པར་བྱེད། ། ཁྱིས་རྨུར་བ་དང་སུན་པའི་རྨུས། །རྨེག་མེད་བཅོམ་དང་སྒ་ཡི་རྨེད། །བལ་སོགས་རྨེལ་དང་གཉེར་རྨོ་མོ།། རྨོངས་པ་དབུ་རྨོག་གོ་ཆའི་རྨོག །ཞིང་སོགས་རྨོ་རྨོད་རྨོན་དོར་ཏེ། །དེ་སོགས་མ་ཡིག་ར་མགོ་ཅན། །
    རྩ་བ་རྩེ་མོ་ཚེར་མའི་རྩང། །རྩད་ནས་གཅོད་དང་བཏུང་བའི་རྩབ། །སྔོ་ཡི་རྩྭ་དང་ལུས་ཀྱི་རྩ། ། རྩ་ལག་རྩི་ཤིང་རྩི་མར་དང། །ཚོན་རྩི་དང་ནི་སྟོབས་ཀྱི་རྩལ། །ཞིབ་རྩིང་སྤུ་ཡི་རྩིད་པ་དང། །རུས་པའི་རྩིབ་མ་འཁོར་ལོའི་རྩིབས། །རྩིས་མཁན་རྩིས་བྱེད་རེག་བྱ་རྩུབ། །རྩེད་མོ་རྩེ་དང་རྩེས་དང་རྩེན(ལྔས་རྩེན་དང་སུམ་རྩེན་སོགས)། །འཐབ་རྩོད་བྱ་བ་རྩོམ་རྩོམས་ཤིག །རྩོལ་བ་བསྐྱེད་སོགས་རར་བཏགས་ཙའོ། །
    སྣོད་ཀྱི་རྫ་དང་འདམ་རྫབ་དང། །དངོས་པོའི་རྫས་དང་ཕྱུགས་རྫི་སོགས། །ཆུ་ཡི་རྫིང་བུ་རྫུ་འཕྲུལ་དང། །མི་བདེན་རྫུན་དང་ཟོག་གི་རྫུབ། །རྫུས་སྐྱེས་བྲག་རྫོང་འབུལ་བའི་རྫོངས། །བྱ་བ་ཟིན་པའི་རྫོགས་པ་དང། །ཀུན་རྫོབ་ལ་སོགས་རར་བཏགས་ཛའོ། །ཞེས་པ་ར་མགོ་ཅན་གྱི་བརྡ་བྱེ་བྲག་ཏུ་གཏན་ལ་ཕབ་པ་སྟེ་ལེའུ་དྲུག་པའི་དང་པོའོ།། །།
    ལ་མགོ་ལྡན་པ་རྣམ་བཅུ་སྟེ། །ཀ་ག་ང་དང་ཅ་ཇ་ཏ། །ད་དང་པ་བ་ཧ་རྣམས་སོ། །ལུས་ཀྱི་ལྐོག་མ་ལྐོག་གྱུར་དང༌། །དུད་འགྲོའི་ལྐོག་ཤལ་ལྐུགས་པ་སོགས། །ལ་ལ་བཏགས་པའི་ཀ་ཡིན་ནོ། །
    ལྒང་བ་སྨན་ལྒ་ལྒྱམ་ཚྭ་(རྒྱམ་ཚྭ་འཐད)ལའང༌། །འགའ་ཞིག་(སྔ་རབས་པའི)བཞེད་དེ་ལར་བཏགས་གའོ། །
    གྲངས་ཀྱི་ལྔ་ཉིད་ལར་བཏགས་ངའོ། །
    རིན་ཆེན་ལྕགས་དང་ལྕང་མ་ཤིང༌། །རལ་པའི་ལྕང་ལོ་ལྕམ་དྲལ་དང༌། །རེག་བྱ་ལྕི་ཡང་ཚ་ལྕིབས་དང༌། །མཉེན་ལྕུག་ལྕུག་མ་གྲི་ཡི་ལྕུགས། །ཁ་ནང་ལྕེ་དང་ལྕེ་འབབ་(གནམ་ལྕགས)འཇིགས། ། མེ་ལྕེ་འབར་དང་འཆི་ཕྱིར་ལྕེབ། །མེ་ཏོག་མགོ་ལྕོགས་བློ་ཡིས་ལྕོགས། །སྦལ་ལྕོང་ལ་སོགས་ལར་བཏགས་ཅའོ། །
    ཞལ་ནས་ལྗགས་བརྐྱང་ཁ་དོག་ལྗང༌། །ལྗང་བུ་སྨན་ལྗོངས་ཡུལ་ལྗོངས་དང༌། །ལྗོན་ཤིང་ལྗན་ལྗིན་(མི་གཙང)ལར་བཏགས་ཇའོ། །
    གྲུབ་མཐའི་ལྟ་བ་མིག་གིས་ལྟ། །ཇི་ལྟར་དེ་ལྟར་དེ་ལྟ་བུ། །གཉའ་ཡི་ལྟག་པ་ལྟད་མོ་ལྟ། །གོས་སོགས་ལྟབ་དང་མཚན་ལྟས་དང། །མདུན་གྱི་ལྟོ་བ་ལྟེ་བ་དང༌། །ལྟེང་ག་ལྟེང་རྒྱས་འོད་སྲུངས་དང༌། ། ལྟུང་བས་གོས་ན་མནར་མེད་ལྟུང༌། ལྟོ་འཕྱེ་ལྟོས་འགྲོ་ལྟོས་པ་དང༌། །མངལ་གྱི་གནས་སྐབས་ལྟར་ལྟར་སོགས། །ཏ་ཡིག་ལ་ཡི་མགོ་ལྡན་པའོ། །
    ཉལ་ལས་ལྡང་དང་འཁོབས་པའི་ལྡང༌། །ཡོད་པའི་ལྡན་དང་ནམ་མཁའ་ལྡིང༌། །སྐད་ཀྱི་ལྡབ་ལྡིབ་འབྲུག་སྒྲ་ལྡིར། །ལྡེ་མིག་མཆོད་རྫས་ལྡ་ལྡི་དང༌། །བཏུང་བ་ལྡུད་དང་སྣོད་དུ་ལྡུགས། །མིང་གི་ལྡེ་དང་མེ་སོགས་ལྡེ། །ཤིང་གི་སེང་ལྡེང་ལོགས་ཀྱི་ལྡེབས། །དྲང་མིན་ལྡེམ་དང་ལྡེམ་དགོངས་དང༌། །སྨན་གྱི་ལྡེ་གུ་ལྡེར་བཟོའི་ལྷ། །ཕྱིར་མི་ལྡོག་དང་དྲིས་ལན་ལྡོན། །ལྡོབ་སྐྱེན་(ཤེས་སླ་བའི་མི)རོ་སྙོམས་ལྡོམ་བུ་དང༌། །ལྡན་པ་ལ་སོགས་ལར་བཏགས་དའོ། །
    སེམས་ཅན་ཤུན་ལྤགས་ལར་བཏགས་པའོ། །
    མགུལ་གྱི་ལྦ་བ་ཆུའི་ལྦུ་བ། །ལ་མགོ་ཅན་གྱི་བ་ཡིག་གོ ། 
    རི་རྒྱལ་ལྷུན་པོ་ལྷོ་ཕྱོགས་དང། །ལྷ་དང་ལྷང་ཚེར་ལྷག་མ་དང༌། །ལྷག་པར་ལྷན་ནེ་ལྷང་ངེ་དང༌། ལྷམ་མེ་ལྷུན་གྲུབ་ལྷད་ཅན་དང༌། །ལྷན་ཅིག་ལྷབ་ལྷུབ་ལྷམ་སྒྲོག་ལྷོད། །གཞན་དང་འཁྲུལ་གཞི་མེད་པ་ཡིན། །ཞེས་པ་ལ་མགོ་ཅན་གྱི་བརྡའི་བྱེ་བྲག་ཏུ་དཔྱད་པ་སྟེ་དྲུག་པའི་ལེའུ་གཉིས་པའོ།། །།
    ས་མགོ་ལྡན་པ་བཅུ་གཅིག་སྟེ། །ཀ་ག་ང་དང་ཉ་ཏ་ད། །ན་པ་བ་མ་ཙ་རྣམས་སོ། །སྐར་མ་སྐག་དང་སྒྲ་སྐད་དང༌། །འཛིན་སྤྱད་སྐམ་པ་སྐལ་བ་བཟང༌། །ལུས་ཀྱི་སྐུ་དང་རྒྱལ་གྱི་སྐུགས། །སྦས་སྐུངས་སྣུམ་སྐུད་སྐུད་པ་འཁལ། །སྐུར་བ་འདེབས་དང་སྐུལ་བྱེད་དང༌། །སྐ་རགས་སྐེད་ཆིངས་སྐེམ་བྱེད་དང༌། །རིད་པའི་སྐེམ་དང་སྐོར་བ་བྱེད། །ཐུགས་དམ་སྐོང་དང་རེ་བ་སྐོང༌། །གོས་སོགས་སྐོན་དང་ཟས་སྐོམ་དང༌། །ཇ་སོགས་སྐོལ་དང་ཁ་དོག་སྐྱ། །སྐྱབས་གནས་སྐྱབས་འགྲོ་ཆུ་སྐྱར་བྱ། །བདེ་སྐྱིད་བྱ་སྐྱིབས་སྐྱིལ་ཀྲུང་བཅས། །ཟས་སོགས་སྐྱུགས་པ་སྐྱུང་ཀས་ཟོས། །རོ་སྐྱུར་བ་དང་སྐྱུ་རུ་ར། ། ས་ནས་སྐྱེས་དང་རྩིས་ཀྱི་སྐྱེག །ཁ་སྐྱེངས་སྐྱེད་བྱེད་མགྱོགས་པའི་སྐྱེན། །ཤིང་གི་སྐྱེར་པ་ཁ་དོག་སྐྱེར། །གནས་སུ་སྐྱེལ་དང་སྐྱེས་པ་སོགས། །སེམས་སྐྱོ་འཚོ་སྐྱོང་སྒུལ་སྐྱོད་དང༌། །ཉེས་སྐྱོན་ལས་སྐྱོབས་སྐྱོབ་པ་དང༌། །སྐྱོབས་ཤིག་ཆུ་སོགས་སྐྱོམས་ཤིག་དང༌། །འདབས་པའི་སྐྱོར་དང་ས་སྐྱོར་དང༌། །གནས་སུ་སྐྱོལ་དང་སྐྱོས་ཤིག་སོགས། །ས་ཡིག་ཐོད་དུ་བཅིངས་པའི་ཀའོ། །
    རྟ་སྒ་སའི་སྒང་བློ་སྒམ་དང། །ཤིང་གི་སྒམ་དང་ལུས་སྒལ་ཚིགས། །སྒུལ་སྐྱོད་མི་བྱ་སྒེའུ་གཤེར་སྨན། །སྒོ་ཁང་སྒོ་སྲུངས་སྒོས་ཀྱི་དཔོན། །མཛེས་པའི་སྒེག་པ་སྒེག་མོ་དང། །སྒོ་ང་སྒོག་པ་སྒོམ་ཆེན་དང། །སྒོམ་པར་བྱེད་དང་ལྷ་སྒོམས་ཤིག །ཟས་སོགས་སྒོངས་ཤིག་བུ་རམ་སྒོར། །དབྱིབས་ཀྱི་སྒོར་མོ་སྒྱིད་སྐྱུར་དང༌། །སྒྱིད་ལུག་(རྐང་པའི་སྒྱིད་པའང)གཉེན་གྱི་སྒྱུག་མོ་དང༌། །སྒྱུ་རྩལ་གཡོ་སྒྱུ་སྒྱུ་མ་མཁན། །འཁོར་ལོ་སྒྱུར་སོགས་སྒྱུར་བྱེད་དང༌། །སྣོད་ཕད་སྒྱེའུ་ཚུགས་ཐབ་སྒྱེད་པུ། །སྒྱེལ་ཅིག་སྒྲ་སྐད་ཆེར་སྒྲོགས་ཤིག །ཕྱོགས་གཅིག་སྒྲིག་དང་སྒྲིགས་ཤིག་དང༌། །མཁས་པའི་སྒྲིན་པོ་སྡིག་སྒྲིབ་དང༌། །ཡོལ་བས་སྒྲིབ་དང་བྱ་བ་སྒྲིམས། །ཕྱོགས་གཅིག་སྒྲིལ་དང་སྔོན་རབས་སྒྲུང༌། །འགྲན་པའི་སྒྲུན་དང་བྱ་བ་སྒྲུབས། །སྒྲུབ་ཐབས་ཇི་བཞིན་ལྷ་སྒྲུབས་ཤིག །ཟོས་པའི་སྒྲེགས་པ་གཅེར་བུའི་སྒྲེན། །བྱ་སྒྲོ་བཤད་སྒྲོས་ལྕགས་སྒྲོག་དང༌། །ཆོས་སྒྲོགས་པ་དང་ཆུ་ལས་སྒྲོལ། །སྣང་བྱེད་སྒྲོན་མེ་རུས་པའི་སྒྲོམ། ། སྒྲོལ་མ་སྒྲོལ་མཛད་ལ་སོགས་པ། །ས་ཡིག་གཙུག་ཏུ་བཅིངས་པའི་གའོ། །
    སྔ་བའི་དུས་དང་སྔ་དྲོ་དང༌། །ཞལ་སྔ་སྤྱན་སྔ་སྔ་སོར་དང༌། །རིམ་པ་སྔ་མ་སྔ་ཕྱི་སོགས། ། གཟུངས་སྔགས་མལ་གྱི་སྔས་སྟན་དང༌། །མདུན་གྱི་སྔུན་དང་ཁ་དོག་སྔོ། །དགེ་བ་དེ་ལྟར་སྔོ་བར་བྱེད། །སྔོན་ཚེ་མདོག་སྔོན་སྔགས་པ་སོགས། །ང་ཡིག་ས་ཡི་ཞྭ་ཅན་ལགས། །
    ཐ་སྙད་སྙན་ཚིག་ཇི་སྙམ་སེམས། །རྣ་བའི་ཞེ་ས་སྙན་གཏམ་སྙན། །རེག་བྱ་སྙི་བ་སྙིགས་མའི་དུས། །སྙིང་པོ་སྙིང་དང་གཉེན་སྙིད་མོ། །རི་རྩེ་སྙིལ་བྱེད་ནད་ཀྱི་སྙུན། །ང་རྒྱལ་སྙེམས་དང་སྔས་ལ་སྙེས། །སྙེ་མ་འབྲུ་ཡི་དོག་པའོ། །སྨན་གྱི་གོ་སྙོད་བཏང་སྙོམས་དང༌། །བསོད་སྙོམས་སྙོམ་ལས་སེམས་སྙོམས་དང༌། །སྤུ་སྙོལ་ཆང་སྙོལ་ལ་སོགས་པ། །ཉ་མགོ་ས་ཡིས་བརྒྱན་པ་བྱའོ། །
    དུད་འགྲོ་སྟག་དང་གོམ་པའི་སྟབས། །ལུས་ཀྱི་སྟ་ཟུར་ཤིང་སྟག་པ། །མིག་གི་ལྟ་སྟངས་འདིངས་པའི་སྟན། །དངུལ་རྡོ་སྟང་ཟིལ་འཕྲེང་བའི་སྟར། །དགྲ་སྟ་སྟ་རེ་སྟེའུ་དང༌། །གོམ་པའི་སྟང་སྟབས་བཀུར་སྟི་དང༌། །བསྟི་སྟང་(འདིར་སྐབས་འདིའི་བརྡར་མི་བཟུང)དང་ནི་འཐུག་པའི་སྟུག །འཕྱར་གཡེང་གཞོགས་སྟེགས་སྟེང་གི་ཕྱོགས། །མཁས་པ་སྟེན་ཅིག་ཡོན་ཏན་སྟེར། །སྟེས་དབང་གྲངས་སྟོང་སྟོང་པ་ཉིད། །ཟད་པའི་སྟོངས་དང་ཆོས་སྟོན་དང༌། །སྟོན་མོ་སྟོན་དུས་སྟོན་པ་ལ། སྦྱིན་ལེན་སྟོབས་དང་རྩལ་གྱི་སྟོབས། །ཞལ་དུ་སྟོབ་དང་བོར་བའི་སྟོར། །མི་གཙང་འབབ་པའི་སྟོར་ཁུང་སོགས། །ས་ལ་བཏགས་པའི་ཏ་ཡིག་གོ །
    ཞེ་སྡང་སྡང་སེམས་བྲེད་པའི་སྡར། །སྲོག་ཆགས་སྡིག་པ་དགེ་སྡིག་དང༌། །སྡིགས་མཛུབ་སྡིགས་དང་གནས་ཀྱི་སྡིངས། །སྡིག་ཏོ་ཅན་དང་སྡུག་བསྔལ་དང༌། །མཛེས་པའི་སྡུག་དང་ནོར་སོགས་སྡུད། །མང་པོའི་སྡེ་དང་སྡེ་ཚན་དང༌། །སྡེབ་སྦྱོར་ཕྱོགས་གཅིག་སྡེབ་པ་དང༌། །སྣོད་སྤྱད་སྡེར་མ་སྡེར་མོ་རྣོ། །ལྗོན་ཤིང་སྡོང་པོ་སྡོང་བུ་དང༌། །གནས་སུ་སྡོད་དང་སྡོད་ཅིག་དང༌། །སྡོམ་པ་བསྲུང་སྡོམ་སྲོག་དང་སྡོས། །ཞེས་སོགས་ད་ཡིག་ས་མགོ་ཅན། །
དྲི་འཛིན་སྣ་དང་འཇུ་བའི་སྣ། །རྣམ་པ་སྣ་ཚོགས་སྣ་མང་དང། །སྣག་ཚ་སྣང་བ་མཐོང་སྣང་དང༌། །མི་གཙང་སྣབས་དང་སྣམ་བུ་དང༌། །སྣམ་སྦྱར་རྒྱབ་ཀྱི་སྣམ་ལོགས་དང༌། །གོས་རྒྱུ་སྣལ་མ་འབྲུ་མར་སྣུམ། །སྣུར་ཤིག་སྣོམས་ཤིག་སྣྲེལ་ཞི་འཕྲེང༌། །སྐར་མ་སྣྲོན་དང་སྣྲུབས་ལ་སོགས། །ན་ཡིག་ས་མགོ་ལྡན་པར་བྲིའོ། །
    མཛེས་པའི་སྤ་བ་གནས་ནས་སྤགས་(ཟས་ཀྱི་སྤགས་ཀྱང)། །སྤང་བྱ་སྤངས་དང་ཕ་སྤད་དང༌། །རྡུལ་གྱི་སྤབས་དང་གོ་འཕང་སྤར། །ལུས་ཀྱི་སྤུ་དང་བ་སྤུ་དང༌། །རིན་ཆེན་སྤུག་དང་ཕུང་པོར་སྤུངས། །རྒྱན་གྱིས་སྤུད་དང་གཉེན་གྱི་སྤུན། །མཁའ་ལ་བྱ་སྤུར་མཁར་གྱི་སྤེའུ། །རྩི་ཤིང་སྤེན་མ་གཟའ་སྤེན་པ། །རྒྱན་གྱི་སྤེན་ཏོག་ནོར་སོགས་སྤེལ། །སྤེལ་མར་བྱས་དང་གོས་སོགས་སྤོ། །མཐོ་བའི་སྤོ་དང་སྤང་གཤོངས་དང༌། །སྲེད་པ་སྤོངས་ཤིག་ཟས་ཀྱི་སྤོང༌། །མཁས་པའི་སྤོབས་པ་གོང་དུ་སྤོར། །བདུག་སྤོས་དངོས་སྤྱད་ཅེ་སྤྱང་དང༌། །མིག་གི་སྤྱན་དང་ལུས་སྤྱི་བོ། །དུ་མའི་སྤྱི་དང་སྣོད་སྤྱི་བླུགས། །ཆུ་ལ་སྤྱིང་དང་འབྱར་བྱེད་སྤྱིན། །རྩྭ་ཡི་སྤྱིལ་བོ་མཐའ་ལ་སྤྱུགས། །གཤེ་བའི་སྤྱོ་དང་ལོངས་སྤྱོད་སྤྱོད། །ཚུར་སྤྱོན་དགེ་བ་སྒྲོགས་པའི་སྤྱོམས(བདག་ཉིད་སྒྲོག་པའོ)། །དུད་འགྲོ་སྤྲ་དང་ནོར་མེད་སྤྲང༌། །ལག་ཏུ་སྤྲད་དང་རྒྱན་གྱིས་སྤྲས། །སྤྲང་པོའི་སྤར་མོར་སྦ་དབྱུག་འཆང༌། །འཕྲིན་སྤྲིང་བ་དང་ཆུ་འཛིན་སྤྲིན། །སྤྲུ་མ་(སྨན)སྤ་མ་(ཤིང)རྡུལ་སྤྲུགས་དང༌། །སྤྲུལ་པ་འགྱེད་དང་དུད་འགྲོ་སྤྲེའུ། །སེམས་སྤྲོ་བ་དང་འཐབ་མོ་སྤྲོད། །མང་དུ་སྤྲོས་པ་ལ་སོགས་པ༑ ༑ས་མགོ་ལྡན་པའི་པ་ཡིག་གོ །
    གསང་བའི་སྦ་བ་ཕྱོགས་གཅིག་སྦགས། །འདྲེས་པའི་སྦགས་དང་དུད་འགྲོ་སྦངས། །ཆང་གི་སྦང་མ་ཆུ་ལ་སྦངས། །དུ་མ་ཕྱོགས་གཅིག་སྦམས་པ་དང། །མེ་སོགས་སྦར་དང་སྦོར་ཤིག་དང། །སྲོག་ཆགས་སྦལ་པ་སྦལ་དུ་འཇུག །གཏེར་དུ་སྦས་དང་སྦོས་ཤིག་དང། །སྟོབས་ཀྱི་སྦུངས་དང་མེ་ཆས་སྦུད། །ཤུན་པའི་སྦུན་པ་ཁུང་བུའི་སྦུབས། །སྲོག་ཆགས་གྲོག་སྦུར་ཆུ་ལ་སྦེངས། །མཛོད་དུ་སྦེད་དང་གསུས་པ་སྦོས།། སྦྱོར་བ་ལས་བཟློག་སྦོམ་པོ་དང། །སྦྱང་བྱ་སྦྱངས་དང་ལེགས་པར་སྦྱར། །ནོར་སྦྱིན་གནོད་སྦྱིན་སྦྱིན་པའི་བདག །དགེ་སྦྱོང་གསོ་སྦྱོང་སྦྱོར་བ་དང། །འབུབས་པའི་སྦྲ་དང་ཉིས་སྦྲག་དག། །ཤ་སྦྲང་སྦྲང་བུ་སྦྲང་རྩི་ཅན། །གཙང་སྦྲ་ཅན་དང་སྦྲང་མ་དང། །གྲོགས་སུ་སྦྲན་དང་ས་ལེ་སྦྲམ། །གཡལ་བའི་སྦྲིད་པ་སྲོག་ཆགས་སྦྲུལ། །ཟན་སོགས་སྦྲུས་དང་ཐག་པས་སྦྲེལ། །ར་མདའ་སྦྲོན་སོགས་ས་མགོའི་བའོ། །
    མུན་པའི་སྨག་རུམ་ལུས་ཀྱི་སྨད། །ནད་གསོའི་སྨན་དང་སྨན་པ་དང། །ཟོང་མིན་སྨར་དང་སྐར་མ་སྨལ། །ཆུར་འཁྲུལ་སྨིག་རྒྱུ་སྨིན་དྲུག་བུ། །སྐར་མ་སྨིན་དྲུག་འབྲས་བུ་སྨིན། །ཁ་དོག་སྨུག་པོ་སྨེ་བ་དང། །འཕྱ་བའི་སྨོད་དང་སྨོན་ལམ་འདེབས། །མིང་ནས་སྨོས་དང་སྨན་བྱེད་དང། །ཤིང་གི་སྨྱིག་མ་སྨྱུག་མ་དང། །ཟས་བཅད་སྨྱུང་གནས་དུས་སྨྱུར་ཏེ། །སེམས་འཁྲུལ་སྨྱོ་བ་སྨྱོན་པ་དང། །གཏམ་སྨྲ་བ་དང་སྨྲས་པ་དང། །གདོང་གི་སྨ་ར་སྨིན་མ་དང། །སྨྲེང་འདོན་སྨྲེ་སྔགས་ངུར་སྨྲིག་སོགས། །ས་ཡིག་ཐོད་དུ་བཅིངས་པའི་མའོ། །
    བཀའ་སྩལ་བ་དང་དངོས་གྲུབ་སྩལ། །དངོས་གྲུབ་སྩོལ་དང་སྩལ་དུ་གསོལ། །སྦྱིན་པ་ཚུལ་བཞིན་སྩལ་བགྱི་སོགས། །ས་མགོ་ལྡན་པའི་ཙ་ཡིག་གོ །ཞེས་པ་ས་མགོ་ཅན་གྱི་བརྡ་བྱེ་བྲག་ཏུ་དཔྱད་པ་སྟེ་དྲུག་པའི་གསུམ་པ་རྫོགས་ཏེ། དེ་ལྟར་བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ་ལས། མགོ་ཅན་གྱི་བརྡ་བྱེ་བྲག་ཏུ་དཔྱད་པ་སྟེ་རྣམ་པར་བཅད་པ་དྲུག་པ་རྫོགས་སོ།། །།
    དེ་ལྟར་སྔོན་འཇུག་ལྔ་དང་ནི། །ར་ལ་ས་ཡི་མགོ་ཅན་བརྡ། །ངེས་པར་དཀའ་བ་རྣམས་བཤད་པས། །བརྡ་རྣམས་ཕལ་ཆེར་དེ་ཡིས་རྟོགས། །ད་ནི་སྔ་མའི་མིང་ཤུགས་ཀྱིས། །ཕྱི་མ་ཇི་ལྟར་ཐོབ་པའི་ཚུལ། །དཔེར་བརྗོད་འཕྲེང་བ་དང་བཅས་པ། །ཅུང་ཟད་གསལ་བར་བཤད་པར་བྱ། །མཁན་པོ་ཐོན་མི་སམྦྷོ་ཊས། །སུམ་ཅུ་པ་ལས་རྗེས་འཇུག་གི །ཨི་དང་མཐུན་ལུགས་འདི་ཞེས་བྱ། །དང་པོ་གཉིས་ལ་དང་པོ་མཐུན། །གསུམ་ལྔ་བཅུ་ལ་ཀྱ་དང་སྦྱར། །ལྷག་མ་རྣམས་ལ་གྱ་དང་སྦྱར། །དེ་དག་ཨི་སྦྱར་འབྲེལ་བའི་ས༑ ༑ཞེས་གསུངས་དེ་ཡི་ངོ་བོ་ནི། །ད་བ་ས་ཀྱི་ག་ང་གི །ན་མ་ར་ལ་གྱི་སྟེ་དཔེར། །བདག་གི་རྐང་གི་ཁོང་ནས་ནི། །ཁྱོད་ཀྱི་རྒྱབ་ཀྱི་གཡས་ཀྱི་ཆར། །ཞེས་དང། དོན་གྱི་ཚུལ་དང་གཏམ་གྱི་གཞི། །ཤར་གྱི་ཕྱོགས་དང་དཔལ་གྱི་བདག །ཅེས་པ་ལྟ་བུའོ། །འ་དང་རྐྱང་པ་འདོགས་ཅན་གྱི། །རྗེས་སུ་འི་ཐོབ་ཚིགས་བཅད་ཀྱི༑ ༑ཡི་གེ་མ་ཚང་མི་ཐོབ་དཔེར། །རྩེ་དགའི་དགའ་བ་བདེ་བའི་དཔལ། །ས་ཡི་བདག་པོ་དེ་ཡི་བཞིན། ། ག་དང་བ་ཡི་རྗེས་སུ་ཏུ། །ང་ད་ན་མ་ར་ལ་དུ། །ས་སུ་འ་དང་འདོགས་ཅན་དང། །རྐྱང་པ་རུ་སྟེ་དཔེ་རིམ་བཞིན། །རྟག་ཏུ་རབ་ཏུ་འབྱུང་དུ་རེ། །སྣོད་དུ་རྒྱུན་དུ་ཞིམ་དུ་ཟོ། །མྱུར་དུ་མཇལ་དུ་འོང་དུས་སུའང།། བཟའ་རུ་ཡོད་པའི་གནས་འདི་རུ། །ཁ་རུ་ཞིམ་རྒྱུའི་ཟས་འདི་སྦྱིན། །ད་དེ་ན་ར་ལ་ས་ཏེ། །བཏུད་དེ་བཟླན་ཏེ་བྱིན་པ་ཡིས། །བསྐྱར་ཏེ་ཐུལ་ཏེ་འཛགས་ཏེ་བྱུང༌། །ག་ང་བ་མ་འ་རྣམས་དང། །འདོགས་ཅན་རྐྱང་མཐར་ས་སྟེ་སྟེ། །སྐྲག་སྟེ་གསང་སྟེ་གནས་པ་ཡིས། །ཐུབ་སྟེ་འཛུམ་སྟེ་དཔའ་སྟེ་གདའ། །བདེ་སྟེ་ཤ་ཆང་ཟ་སྟེ་སྣང། །ག་ད་བ་སའི་རྗེས་སུ་ཀྱང། །སྐབས་འགར་ན་ཡི་རྗེས་སུའང་ཀྱང། །བདག་ཀྱང་འབད་ཀྱང་འབྲས་མེད་ཀྱང། །བྱ་བ་ཐོབ་ཀྱང་དེས་ཀྱང་ཅི། །འོན་ཀྱང་འཕྲལ་གྱི་འཚོ་བ་འབྱུང། །ང་འ་ན་མ་ར་ལ་ཡང། །ཡང་ཡང་སྐྱེས་བུ་འགའ་ཡང་ནི། །བྱོན་ཡང་ནམ་ཡང་མ་ཕྲད་དེ། །སླར་ཡང་མཇལ་ཡང་སྤྱན་མ་འདྲོངས། །འདོགས་ཅན་རྐྱང་མཐར་ཕལ་ཆེར་འང། ཚེག་བར་མ་ཚང་ཡང་སྟེ་དཔེར། །ཅི་ཡང་ཡོད་པའི་ཕྱུག་པོ་ཡང། །དེ་འདྲ་བདག་ལ་འབྱུང་དུའང་རེ། །ག་ད་བ་ཅིང་ས་མཐར་ཤིང། །ཕྱུག་ཅིང་བླུན་པ་རྒུད་ཅིང་འགྲོ། །སློབ་ཅིང་ནུས་པ་མཁས་ཤིང་ཕྱུག །ང་འ་ན་མ་ར་ལ་དང། །འདོགས་ཅན་རྐྱང་པ་རྣམས་ཞིང་དཔེར། །དྲང་ཞིང་བདེ་བ་རབ་དགའ་ཞིང། །སྙན་ཞིང་འགྱུར་བ་འཇམ་ཞིང་མཛེས།། དར་ཞིང་རྒྱས་པར་འཚལ་ཞིང་བདག །བདེ་ཞིང་སྐྱིད་ནས་ཟ་ཞིང་སྣང། །ག་ད་བ་ཅེས་ང་འ་དང། །ན་མ་ར་ལ་ས་དང་ནི། །རྐྱང་པ་འདོགས་ཅན་ཞེས་ཏེ་དཔེར། །རྟག་ཅེས་བྱ་བའི་བདག་ཡོད་ཅེས། །སྨྲ་བ་ཟབ་ཅེས་འབྱུང་ཞེས་ཐོས། །གདའ་ཞེས་འདི་ལྟ་ཡིན་ཞེས་པའམ། །འདི་ཙམ་ཞེས་པར་འགྱུར་ཞེས་པར།། འཁྲུལ་ཞེས་སྟོན་པས་ལེགས་གསུངས་ཞེས། །མི་མཁས་པ་ཞེས་སྨྲ་ཞེས་བཤད། །ཁ་ཅིག་(སྔོན་གྱི་མཁས་པ)ས་མཐར་ཤེས་ཞེས་ཟེར། །མི་འཐད་པར་མཐོང་(ལོ་ཆེན་བློ་ལྡན་ཤེས་རབ་དང་དཔང་ལོས་ཀྱང་བཀག་པས)ཁོ་བོས་དོར།། ག་ད་བ་ཅིག་ས་མཐར་ཤིག །རྐྱང་པའི་རྗེས་སུའང་ཅིག་འཐོབ་དཔེར། །ཤོག་ཅིག་སོད་ཅིག་རྒྱོབ་ཅིག་ཅེས། །གྱིས་ཤིག་ཅེས་ནི་ཁ་ཅིག་སྨྲ། །ང་འ་ན་མ་ར་ལ་དང། །འདོགས་ཅན་རྣམས་ཀྱི་མཐར་ཞིག་དཔེར།། ཅུང་ཞིག་སྡོད་ལ་འགའ་ཞིག་ལ། །འཕྲིན་ཞིག་ནམ་ཞིག་བསྐུར་ཞིག་ཅེས། །ངལ་ཞིག་བསོས་ལ་མདོ་ཞིག་སྒྲོགས། །ན་ར་ལ་གསུམ་རྗེས་སུ་ནི། །སྒྲ་བསྒྱུར་སྔ་མས་ད་དྲག་བཞེད། །ཕྱི་མ་རྣམས་ཀྱིས་ད་དྲག་དོར། །དེས་ན་ན་ར་ལ་གསུམ་གྱི། །རྗེས་སུ་ཞིང་ཞེས་ཞིག་ཡིན་ནའང། །ད་དྲག་ངེས་པར་ཐོབ་པ་དེར།། ད་དྲག་སྦྱོར་རམ་མི་སྦྱོར་ཀྱང། །ཅིང་ཅེས་ཅིག་ཅེས་ལེགས་ཏེ་དཔེར། །མཁས་པར་མཁྱེན་ཅིང་ཡོན་ཏན་གྱིས། །བརྒྱན་ཅེས་ཐོས་ཀྱི་སྟོན་ཅིག་ཅེས། །ཟེར་ཅེས་མཐོང་ནས་འཚལ་ཅེས་ཏེ། །བདག་ཀྱང་འདི་འདྲར་གྱུར་ཅིག་ཅེས། །སྨོན་ལམ་སྩལ་ཅིང་སློབ་པར་ནི། །འཚལ་ཅེས་ཟེར་གྱིས་མྱུར་སྩོལ་ཅིག །ག་ད་བ་མཐར་ཅེ་ན་དང། །ས་མཐར་ཤེ་ན་སྦྱར་ཏེ་དཔེར། །སུ་འདུག་ཅེ་ན་བླ་མ་བཞུགས། །ཅི་འཆད་ཅེ་ན་གདམས་པ་སྟེ། །གང་ཟབ་ཅེ་ན་སྤྲོས་བྲལ་ཆོས། །སུས་ཐོས་ཤེ་ན་བདག་གིས་སོ། །ང་འ་ན་མ་ར་ལ་དང།། འདོགས་ཅན་རྐྱང་པ་ཞེ་ན་དཔེར། །གང་བྱུང་ཞེ་ན་ཧོར་འདྲ་སྟེ། །དུ་གདའ་ཞེ་ན་མང་པོའོ། །སུ་ཡིན་ཞེ་ན་དབེན་པ་སྟེ། །ཁྲིམས་ཀྱིས་དབེན་ནམ་ཞེ་ན་དབེན། །ཅི་བསྐོར་ཞེ་ན་རྒྱལ་ཁམས་ཏེ། །གང་བཙལ་ཞེ་ན་ནོམ་པའོ། །ཅི་སྐྱེ་ཞེ་ན་བུ་སྐྱེ་སྟེ། །སུ་ལ་ཞེ་ན་མ་ལའོ། །ག་ད་བ་ས་ན་མ་པ། །ཟག་པ་མེད་པའི་བདེ་བ་ནི། །ཐོབ་པ་ཉེས་པ་ལས་གྲོལ་ནས། །འགྲོ་ལ་ཕན་པའི་བསམ་པའི་གནས། །ང་འ་ར་ལ་འདོགས་ཅན་དང། །རྐྱང་པའི་རྗེས་སུ་བ་ཕྱེད་ཝར། །འབོད་པ་རྣམས་ལ་བ་སྦྱར་ཞིང། །གཞན་ལ་པ་ཉིད་སྦྱར་ཏེ་དཔེར། །བཏུང་བ་བདའ་བ་མྱུར་བར་འཐུངས། །མཇལ་བར་ཞུ་བ་ཚ་བ་འདོད། །ལུང་པ་མདའ་པ་འབྱོར་པ་ཆེ། །ཡུལ་པ་ཕུ་པ་བྱ་བ་མང། །དྲི་བའམ་དགག་ཚིག་སྐབས་སུ་ནི། །མཐའ་རྟེན་རྣམས་ལ་མ་སྦྱོར་ཞིང། །སྐབས་འགར་ར་ལ་ཏ་དང་ནི། །འདོགས་ཅན་རྐྱང་པ་འམ་སྟེ་དཔེར། །འདུག་གམ་འབྱུང་ངམ་ཡོང་ངམ་དང། །ཡིན་ནམ་གྲུབ་བམ་སྒོམ་མམ་དང། །དགའ་འམ་འགྱུར་རམ་འཚལ་ལམ་དང། །ཤེས་སམ་ཟེར་རམ་གོ་འམ་དང། །ཁ་འམ་ཞེས་པ་ལྟ་བུའོ། །རྫོགས་ཚིག་སྐབས་སུ་ན་ར་གཉིས། །མ་གཏོགས་མཐའ་རྟེན་བརྒྱད་པོ་ལ། །རང་ལ་ན་རོ་སྦྱར་ཏེ་དཔེར། །ཁྱོད་ནི་ཕྱུག་གོ་གཤིས་བཟང་ངོ། །གཏོང་ཡང་ཕོད་དོ་ཆོས་གྲུབ་བོ། །འཁོར་ཡང་འཛོམ་མོ་བཞུགས་གདའ་འོ། །ཐུགས་ཀྱང་དལ་ལོ་ཞེས་ཐོས་སོ། །ན་ར་གཉིས་ལ་ན་རོ་དང། །ཏོ་ཞེས་རྣམ་པ་གཉིས་འགྱུར་དཔེར། །བཞིན་ནོ་ཞེས་ནི་ངས་བསྟན་ཏོ། །ངོ་མཚར་རོ་ཞེས་གཞན་འཛེར་ཏོ། །རྐྱང་པ་འདོགས་ཅན་འོ་སྟེ་དཔེར། །ཤ་ནི་ཟ་འོ་སྐྱིད་འདིའོ། །དེ་དག་རྣམས་དང་ཚིག་རྐང་མཐར། །ཉིས་ཤད་ལེའུ་མཚམས་བཞི་ཤད་ཐོབ། །ག་ཡིག་རྗེས་སུ་ཆིག་ཤད་བྱ། །ཤད་གོང་ཕལ་ཆེར་(ང་ཡིག་མ་གཏོགས)ཕྱི་ཚེག་སྤང། །རྐྱང་ཤད་དང་ནི་ཚེག་ཤད་དག །ཐོབ་ཚུལ་སྐབས་དང་སྦྱར་ལ་དཔྱད། །གཞན་ཡང་འཕུལ་དང་མཐའ་རྟེན་དག །སྦྱར་དུ་རུང་དང་མི་རུང་བའི། །རྣམ་པར་དབྱེ་བའང་ཅུང་ཟད་བསྟན། །ཚོགས་དང་ཚོམས་དང་མྱོས་འགྱུར་ཆང། །མངོན་སུམ་ཕུན་སུམ་རིམ་འགྲོ་དང། །སྐུ་ཁམས་ཁྲོས་དང་ཁྲོ་བ་དང། །ཕྲ་མ་ཁོན་འཛིན་ཕྲག་པ་སོགས། །མང་པོར་འཕུལ་ཡིག་སྤང་བར་བྱ། །ལྷ་བཙུན་བཟའ་བཏུང་རྗེ་བཙུན་དང། །ལྷ་རྗེ་ང་རྒྱལ་བྱ་རྒོད་དང། །རྡོ་རྗེ་རྒྱ་མཚོ་ལ་སོགས་པ། །མང་པོར་མཐའ་རྟེན་མེད་ཕྱིར་སྤང། །པུས་མོའི་ལྷ་ང་སྒོ་ང་དང། །སླ་ང་སོགས་ལ་ང་མཐའ་སྤང། །ཡི་གེ་ལུ་གུ་རྒྱུད་དང་ནི། །མྱུ་གུ་སོགས་ལ་ག་མཐའ་སྤང། །གསུང་རབ་མཁྱེན་རབ་རིག་སྔགས་དང། །མཁའ་སྤྱོད་ས་སྤྱོད་གོ་འཕང་དང། །ཉམ་ང་ཉམ་ཆུང་ཉམ་ཐག་དང། །ལོ་ཏོག་སོགས་ལ་ས་མཐའ་སྤང། །ལྷས་བྱིན་ཀླུས་བྱིན་མིས་བྱིན་སོགས། །མང་པོ་ཞིག་ལ་མེད་ན་ནོར། །ཡི་གེ་ཞལ་ཏ་ཐ་དད་དང། །ལ་སོགས་ད་ལྟ་ཞེས་རྣམས་ལ། །བར་ཚེག་མི་བྱེད་བླུན་པོའི་ལུགས། །དེ་ལྟར་དུག་ལ་རྨ་ཡི་ཕྱོགས། །བསྟན་པ་བཞིན་དུ་མཁས་རྣམས་ཀྱིས། །རྒྱ་ཆེན་གསུང་རབ་མཐོང་བ་དང། །རང་གི་རྣམ་པར་དཔྱོད་པས་བརྟག །ཅེས་པ་བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ་ལས། །སྔ་མའི་མིང་ཤུགས་ཀྱིས་ཕྱི་མ་ཇི་ལྟར་ཐོབ་ཚུལ་སོགས་གཅེས་པ་སྣ་ཚོགས་པ་ཐུན་མོང་དུ་དཔྱད་པ་སྟེ་རྣམ་པར་བཅད་པ་བདུན་པ་རྫོགས་སོ།། །།
    བོད་ཡུལ་དབུས་ཀྱི་རྒྱལ་པོ་མཆོག །གནམ་རི་སྲོང་བཙན་ཡན་ཆད་ལ། །བོད་ལ་ཡི་གེ་མེད་ཅེས་གྲག །ཆོས་རྒྱལ་སྲོང་བཙན་སྒམ་པོའི་དུས། །མཁན་པོ་ཐོན་མི་སམྦྷོ་ཊས། །(ཁ་ཆེའི་ཡི་གེ་ལ་དཔེ་མཛད་ནས་ལྷ་སའི་སྐུ་མཁར་མ་རུ་བྱ་བར་རྗེ་བློན་མཚམས་བཅད་ནས་བརྩམས་པར་གྲགས།)ལཱཉྫའི་ཡི་གེར་དཔེར་མཛད་ནས། །དབྱངས་ཡིག་ཨི་ཨུ་ཨེ་ཨོ་བཞི། །གསལ་བྱེད་ཀ་སོགས་སུམ་ཅུ་མཛད། །དེ་ལས་རྗེས་སུ་འཇུག་པ་བཅུ། །དེ་ལས་ཀྱང་ནི་སྔོན་འཇུག་ལྔ། །ར་ལ་ས་ཡི་མགོ་གསུམ་དང། །ཡ་ར་ལ་ཡི་སྨད་འདོགས་གསུམ། །ད་དང་ས་ཡི་ཡང་འཇུག་སོགས། །སྟོན་པའི་བསྟན་བཅོས་རྣམ་བརྒྱད་མཛད། །(ཅེས་གྲགས་ནའང་བསྟན་པ་འཕེལ་འགྲིབ་ཀྱི་དབང་གིས་དེང་སང་སུམ་ཅུ་པ་དང་རྟགས་འཇུག་གཉིས་ལས་མི་སྣང་ངོ)བཀའ་སྲོལ་དེ་ཉིད་ལ་བརྟེན་ནས། །ལོ་པཎ་སྐྱེས་མཆོག་དུ་མ་ཡིས། །རྒྱ་གར་རྒྱ་ནག་ཁ་ཆེ་དང། །ལི་དང་བལ་པོའི་ཡུལ་སོགས་ནས། །ཐུབ་པའི་གསུང་རབ་སྣ་ཚོགས་བསྒྱུར། །བརྡ་ཡང་མི་འདྲ་སྣ་ཚོགས་གྱུར། །ཆོས་རྒྱལ་རལ་པ་ཅན་གྱི་དུས། །སྐ་ཅོག་ཞང་སོགས་མཁས་མང་གིས། །རྒྱལ་པོའི་བཀས་བསྐུལ་གསར་བཅད་ཀྱི། །སྐད་ཀྱིས་བརྡ་སྦྱར་གཏན་ལ་ཕབ། །སླད་ནས་རིན་ཆེན་བཟང་པོ་དང། །བློ་ལྡན་ཤེས་རབ་ལ་སོགས་པ། །མཁས་མཆོག་རྣམས་ཀྱང་དེ་ལ་བརྟེན།། ཁོ་བོས་མཁན་པོ་ཐོན་མིའི་གཞུང། །སུམ་ཅུ་པ་དང་རྟགས་འཇུག་གི(འདི་གཉིས་ཀ་ལ་ཊཱིཀྐ་རེ་བྱས་ཡོད་ཅིང་འདི་ཡང་དེ་དག་དབང་དུ་བྱས་ནས་བཤད་པས་སོ)། །དོན་ཡང་ལེགས་པར་གཏན་ལ་ཕབ། །སྐ་ཅོག་རིན་ཆེན་བཟང་པོ་དང། །བློ་ལྡན་ཤེས་རབ་ཤོང་དཔང་སོགས། །མཁས་མང་ལེགས་བཤད་བཅུད་མྱངས་ཏེ། །འཕགས་ཡུལ་སྐད་དང་གངས་ཅན་གྱི། །གསུང་རབ་བརྡ་ལ་འདྲིས་པའི་བློས། །དོན་འདི་ལེགས་པར་བཀོད་པ་ཉིད། །གང་ཞིག་གསུང་རབ་རྣམས་ཀྱི་དོན། །གཏན་ལ་འབེབས་ན་སྨོས་ཅི་འཚལ། །འཇིག་རྟེན་ཕལ་པའི་རྣམ་གཞག་ཅིག །བྱེད་ཀྱང་ཚིག་གི་སྦྱོར་བ་གཅེས། །འདི་ནི་མཁས་རྨོངས་འབྱེད་པ་སྟེ། །དོན་འདི་ཁོང་དུ་ཆུད་པའི་མི། །མང་པོ་འདུས་པའི་ནང་དག་ཏུ། །མཁས་པའི་སྟན་ལ་འདུག་པར་དབང༌། །འདི་ལ་ནོངས་པའི་ཆ་མཆིས་ན། །མཁས་པ་དག་གིས་བཅོས་པར་གསོལ། །ལེགས་པར་བཤད་པའི་དགེ་ཚོགས་ཀྱང། །ཐུབ་བསྟན་གསལ་བའི་འོད་དུ་གྱུར། །ལེགས་སྦྱར་བརྡ་སྤྲོད་ཀ་ལཱ་ཙནྡྲ་པ་ཎི་ནི། །སཱ་ངྷུ་ཀཱརྟི་རབ་འབྱོར་ཟླ་བ་དྲག་འབྱོར་དང། །བགྲོད་དཀའ་སེང་གེ་ཆོས་འབངས་འཆི་མེད་སེང་གེ་སོགས།། ཤོང་དཔང་བརྒྱུད་པའི་བླ་མས་ལེགས་བཤད་གང་ཡིན་དང། །བོད་ཀྱི་མཁན་པོ་ཐོན་མིའི་སུམ་རྟགས་བསྟན་བཅོས་དང། །སྐ་ཅོག་སོགས་ཀྱི་གསར་བཅད་སྒྲ་སྦྱོར་བམ་གཉིས་དང༌། །དག་བྱེད་མཁན་པོའི་གངྒཱ་(སྙེ་ཐང་པ་གྲགས་པ་སེང་གེ)བདུད་རྩིའི་ཆུ་རྒྱུན་(གཙང་ནག་ཕུག་པ་ཐུགས་རྗེ་སེང་གེའི)དང། །(སྟག་སྟོན་གཞོན་ནུ་དཔལ)འོད་ཟེར་བརྒྱ་པ་(བུ་སྟོན་སེང་གེ་འོད)སྒྲ་དོན་རྒྱ་མཚོའི་མེ་ལོང་དང། །(རྗེ་བྱམས་པ་གླིང་པའི)སྨྲ་བའི་བརྒྱན་དང་(བསམ་སྡིངས་པ་ཀུན་བསམ་གྱི)འཁྲུལ་པ་སྤོང་བ་ལ་སོགས་པའི། །ལེགས་བཤད་སྙིང་པོ་གཅེས་སོ་འཚལ་རྣམས་འདིར་བསྡུས་ཏེ། །ཡི་གེར་འབྲི་དང་སྨྲ་དང་འཆད་དང་རྩོམ་པ་སོགས། །ཀུན་ལ་ཕན་ཕྱིར་རྣམ་དཀར་བསམ་པས་འདི་བརྩམས་སོ།། །།
    ཞེས་པ་བོད་ཀྱི་བརྡའི་བསྟན་བཅོས་ལེགས་པར་བཤད་པ་རིན་པོ་ཆེའི་ཟ་མ་ཏོག་བཀོད་པ་ཞེས་བྱ་བ། ལེགས་པར་སྦྱར་བའི་སྐད་ཀྱིས་བརྡ་སྤྲོད་པའི་བསྟན་བཅོས་དག་ཐོས་ཤིང་ཆ་ཤས་ཙམ་རིག་ལ། གངས་ཅན་གྱི་བདེ་བར་གཤེགས་པའི་གསུང་རབ་མཐའ་དག་གི་བསྒྱུར་ཚུལ་རྗེས་སུ་དཔག་པ་ལས་རྟོགས་ཤིང་བརྡ་གསར་རྙིང་གི་རྣམ་དབྱེ་ལེགས་པར་ཕྱེད་པའི་ལོ་ཙཱ་བ་ཤཱཀྱའི་དགེ་སློང་ཞ་ལུ་བ་རིན་ཆེན་ཆོས་སྐྱོང་བཟང་པོ་ཞེས་བྱ་བས། དངོས་པོའི་(ཤིང་ཕོ་ཁྱི་སྟེ་རང་ལོ་དོན་བཞི་པའི)ལོ་ས་ག་ཟླ་བའི་ཚེས་ཉེར་ལྔ་ལ་ཆོས་གྲྭ་གྲྭ་ཐང་དུ་གྲུབ་པར་བགྱིས་པའོ། །འདི་ནི་གསུང་རབ་སྣང་བྱེད་སྒྲོན་མེ་སྟེ། །གངས་ཅན་སྐད་སྨྲ་སྤྱི་ཡི་ཡིད་བཞིན་ནོར། །སྐྱེ་དགུ་དགའ་བྱེད་ཡར་ངོའི་ཟླ་བ་སྟེ། །མཁས་རྣམས་སྙིང་ལ་འབབས་པའི་ཚིག་གི་གཏེར། །ལེགས་སྦྱར་རྒྱ་མཚོ་རི་བྱིའི་ཁྱོར་ཆུ་བཞིན། །གངས་ཅན་སྐད་ཚུལ་ནོར་འཛིན་ཁྱོན་ཡངས་པ། །རྣམ་དཔྱོད་གོམ་གཅིག་གིས་གནོན་སྲེད་མེད་བུ། །མི་ཤེས་སྟོབས་ལྡན་ས་འོག་འཆིང་འདི་སུ། །ཞེས་ཀྱང་སྨྲས་སོ། །
    སླར་ཡར་སྟོད་རབ་བརྟན་ལྷུན་པོ་སྒང་དུ་པར་དུ་བཞེངས་པའི་ཚེ། ཆོས་ལ་འཇུག་པའི་སྐད་གཉིས་ཤན་སྦྱོར་བ་དང་མཆན་བུ་འདེབས་པའང་གྱིས་ཤིག་ཅེས་བཀས་བསྐུལ་ཏེ། སྐད་དོད་དང་བརྡ་གསར་རྙིང་སྦྱོར་འོས་སོགས་ཀྱི་མཆན་བུ་འགའ་ཞིག་འདེབས་པ་དང། སྔར་གྱི་རྩོམ་པ་ལ་སྣོན་འབྲིད་དང་བསྒྱུར་བ་ཅི་རིགས་པའང་ཞ་ལུ་ལོ་ཙཱ་བ་རང་ཉིད་ཀྱིས། མི་ཟད་པའི་(མེ་ཕོ་ཁྱི་སྟེ་རང་ལོ་བརྒྱད་ཅུ་རྩ་དྲུག་པའི)ལོ་ལ་བསམ་གྲུབ་སྡེ་ཆེན་དུ་བགྱིས་པ་ནི་དགའ་ལྡན་ཕུན་ཚོགས་གླིང་དུ་པར་དུ་བསྒྲུབས་པའོ། །  སརྦ་མངྒ་ལཾ།།
 མཆན།    དག་ཡིག་འདི་ནི་ཞ་ལུ་ལོ་ཆེན་གྱིས་མི་ཟད་པ་ཞེས་པ་བོད་རབ་བྱུང་དགུ་པའི་མེ་ཁྱི་ལོ་སྟེ། ཕྱི་ལོ་༡༥༢༦ ལོར་ལྗགས་རྩོམ་མཛད་པ་ཞིག་ཡིན་ལ། ཞ་ལུ་ལོ་ཆེན་རང་ནས་མཆན་འགྲེལ་མདོར་བསྡུས་ཏེ་མཛད་ཡོད་དོ། །དག་ཡིག་འདི་ནི་སྡེ་དགེའི་ཤིང་པར་གཞིར་བཟུང་ནས་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །ཞ་ལུ་ལོ་ཆེན་ཆོས་སྐྱོང་བཟང་པོ་ནི། རབ་བྱུང་བདུན་པའི་ལྕགས་མོ་བྱ་ཕྱི་ལོ་༡༤༤༡ ལོར་གཙང་ཞ་ལུ་གསེར་ཁང་གི་ཁང་གསར་གོང་མ་ཞེས་བྱ་བར་འགོས་ཀྱི་རིགས་སུ་ཡབ་བསམ་འགྲུབ་དཔལ་བཟང་དང༌། ཡུམ་རིན་ཆེན་ཆོས་འཛོམས་གཉིས་ཀྱི་སྲས་སུ་སྐུ་འཁྲུངས། མཚན་ལ་ཆོས་སྐྱོང་འབུམ་ཞེས་གསོལ། སྐུ་ཆུང་ངུའི་དུས་སུ་སྔོན་གྱི་བག་ཆགས་ཀྱི་དབང་གིས་དད་བརྩོན་ཤེས་རབ་སྙིང་རྗེ་ཅན་ཞིག་ཡིན་སྟབས། དགེ་བའི་བཤེས་གཉེན་བཀྲ་ཤིས་དཔལ་ལྡན་དྲུང་ནས་བོད་ཡིག་འབྲི་ཀློག་གསན་སྦྱོང་མཛད། དགུང་ལོ་བརྒྱད་ལ་ཕེབས་སྐབས་རྒྱལ་རྩེ་སྡེ་པ་དང་རིན་སྤུངས་པ་གཉིས་དམག་འཁྲུག་བྱུང་སྟེ་ཡབ་ཀྱང་རྒྱལ་རྩེའི་དམག་གི་འགོ་བྱེད་དུ་ཕེབས་ནས་དམག་ཐོག་ཏུ་འདས། དེ་ནས་རྒྱལ་རྩེ་ཆོས་རྒྱལ་བཀྲ་ཤིས་འཕགས་པའི་ཞབས་འབྲིང་དུ་མངགས། དེའི་རིང་རིག་གནས་དག་ལ་ཐོས་པ་རྒྱ་ཆེར་མཛད། དགུང་ལོ་བཅོ་བརྒྱད་བཞེས་པའི་ཚེ་ཆོས་རྒྱལ་བཀྲ་ཤིས་འཕགས་པས་གནང་བ་ཐོབ་པ་ལྟར་རྒྱལ་རྩེ་དཔལ་འཁོར་ཆོས་སྡེར་མཁན་ཆེན་དཀོན་མཆོག་བཟང་པོའི་དྲུང་དུ་རབ་ཏུ་བྱུང༌། མཚན་རིན་ཆེན་ཆོས་སྐྱོང་བཟང་པོ་ཞེས་གསོལ། དགུང་ལོ་ཉེར་དྲུག་པར་རྗེ་དོན་གྲུབ་གྲགས་པས་མཁན་པོ་དང༌། དཀའ་བཅུ་པ་བསོད་ནམས་གྲགས་པས་ལས་སློབ། མཁར་གྲགས་པ་བསོད་ནམས་བློ་གྲོས་ཀྱིས་གསང་སྟོན་གནང་སྟེ་དཔལ་འཁོར་ཆོས་སྡེར་བསྙེན་པར་རྫོགས། 
སྐུ་ཞང་མཁན་ཆེན་ཆོས་གྲུབ་པ་དང༌། བྲག་དམར་རབ་འབྱམས་པ་བླ་དོན་རིན་པ། སྟག་ཚང་ལོ་ཙཱ་བ་སོགས་བླ་མ་བཅུ་ཕྲག་ལྔ་ཙམ་བསྟེན་ནས་མདོ་སྔགས་རིག་གནས་སྒྲ་དང་བཅས་པར་གསན་བསམ་ལེགས་པར་གནང་སྟེ་མཁས་པ་ཆེན་པོར་གྱུར། དེ་ལྟར་རིག་གནས་ཀུན་ལ་མཁྱེན་པ་རབ་ཏུ་རྒྱས་པས། དུས་འཁོར་འགྲེལ་ཆེན་དང་དཔག་བསམ་འཁྲི་ཤིང་ལ་སོགས་པའི་བསྟན་བཅོས་བརྒྱ་ཕྲག་ཙམ་རྒྱ་གར་གྱི་དཔེ་དང་བོད་དཔེ་ལེགས་པར་སྦྱར་ཏེ་གཟིགས་རྟོགས་དང་གཞན་ལ་འདོམས་པར་ཡང་མཛད། དགུང་ལོ་བཞི་བཅུ་པར་དབུས་སུ་ཕེབས་ནས་སྟག་ལུང་ཆོས་རྗེ་དང༌། ཀརྨ་པ་ཞྭ་དམར་ནག་གཉིས་བཅས་བླ་ཆེན་གསུམ་ལ་སྒྲ་དང་སྙན་ངག་གི་བཤད་ཁྲིད་ལེགས་པར་གནང༌། དགུང་ལོ་ང་གསུམ་པར་རྒྱ་སྟོན་ལྕགས་རི་བའི་གདན་སར་དབང་བསྐུར། དགུང་ལོ་ང་ལྔ་པར་གྲྭ་ཐང་གཙུག་ལག་ཁང་གི་གདན་སར་དབང་བསྐུར་བ་ནས་བཟུང་ཕྱིས་སུ་བཞུགས་ཡུལ་གཙོ་བོ་དེར་མཛད། དགུང་ལོ་དོན་བཞི་པར་བུ་སྟོན་ཐམས་ཅད་མཁྱེན་པས་ཞལ་སྐུལ་བཞིན་ཞ་ལུར་ཕེབས་ཏེ་མདོ་སྔགས་སྤྱི་དང༌། ལྷག་པར་ཐུན་མོང་གི་རིག་གནས་བཤད་རྒྱུན་རྒྱ་ཆེར་སྤེལ། དགུང་ལོ་དོན་དྲུག་པར་སྡེ་པ་ཡར་རྒྱབ་པས་གདན་ཞུས་ལྟར་སློབ་གྲྭ་ཐང་དུ་ཕེབས། མཐར་དགུང་ལོ་གྱ་བདུན། རབ་བྱུང་དགུ་པའི་མེ་མོ་ཕག་ཕྱི་ལོ་༡༥༢༧ ལོར་སྐུ་གཤེགས། 
    ཁོང་གི་གསུང་རྩོམ་ནི་《བྱེད་པ་ཅན་གྱི་འགྲེལ་པ་》དང༌། 《ཀ་ལཱ་པའི་བཤད་སྦྱར།》 《ཀ་ལཱ་པའི་ཊིཀྐ།》 《ཀ་ལཱ་པའི་སྤྱི་དོན།》 《སྒྲའི་བསྟན་བཅོས་མུན་པའི་སྒྲོན་མེ།》 《སྐད་གཉིས་མཁས་པའི་རྣམ་བཤད།》 《སྙན་ངག་མེ་ལོང་གི་གནད་བསྡུས།》 《དག་ཡིག་ཟ་མ་ཏོག》 《རྟགས་འཇུག་གི་འགྲེལ་པ།》 《ལུང་སྟོན་པ་བརྡའི་བསྟན་བཅོས་》བཅས་དང༌། བསྒྱུར་རྩོམ་ནི་《བསྟན་འགྱུར་》ལས་《རྡོ་རྗེ་འཆང་ཆེན་པོའི་བསྟོད་པ།》 《དེ་བཞིན་གཤེགས་པ་ཐམས་ཅད་ལ་བསྟོད་པ།》 《སྐྱེས་རབས་ཀྱི་བསྟོད་པ།》 《ས་དང་ཤིང་དང་རྡོའི་ཆོ་ག》 《སྐྱེས་རབས་ཀྱི་དཀའ་འགྲེལ།》 《རིགས་གསུམ་གྱི་བཀྲ་ཤིས་ཀྱི་ཚིགས་སུ་བཅད་པ།》 《བདེན་པ་བརྗོད་པ་རྒྱལ་བའི་བཀྲ་ཤིས་ཀྱི་ཚིགས་སུ་བཅད་པ།》 《སྒྲ་གཅིག་དོན་མང་ནོར་བུའི་ཕྲེང་བ།》 《དུས་ཀྱི་འཁོར་ལོའི་རྩིས་ཀྱི་མན་ངག་》བཅས་ཆོས་ཚན་བཞི་བཅུ་ཞེ་གཉིས་བཞུགས་སོ། 
༄༅། །བོད་ཀྱི་སྐད་ལས་གསར་རྙིང་བརྡའི་ཁྱད་པར་སྟོན་པ་ལེགས་པར་བཤད་པ་ལི་ཤིའི་གུར་ཁང༌།
སྐྱོགས་སྟོན་ལོ་ཙཱ་བ་ངག་དབང་རིན་ཆེན་བཀྲ་ཤིས།(?)
    ན་མོ་མ་མཉྫུ་ཤྲཱི་ཡེ། དེ་ཡང་འདིར་བརྡ་གསར་རྙིང་གི་ཐ་སྙད་བཤད་པ་ལ། ཐུ་མི་ས་འབོ་(ལྷོ་གཉལ་གྱི་ཐུ་མི་སྣང་གྲགས་ཀྱི་བུ་ཨ་ནུ་སྟེ། སམྦྷོཊ་དང༌། སམྦྷ་དྲ་སོགས་རྒྱ་སྐད་དུ་བཞེད་པ་བྱུང་ཡང༌། འདི་གཉལ་ན་ཡོད་པ་ས་འབུར་པོ་ཞིག་འདུག་པས། ས་འབོ་ར་ཡིན་པ་འདྲ། གང་ནའང་བོད་སྐད་དུ་སྣང་)ར་དང༌། བཙད་པོ་ཁྲི་སྲོང་ལྡེ་བཙན་གྱི་དུས་དང་པོར་བྱས་པའི་འགྱུར་རྣམས་ནི། དང་པོའི་བཀས་བཅད་ཀྱིས་བསྒྱུར་བ་སྟེ། སངས་རྒྱས་ཕལ་པོ་ཆེ་དང༌། ལུང་སྡེ་བཞི་དང༌། མདོ་སྡེ་ཁ་ཅིག་དང་ཤེར་ཕྱིན་གྱི་མདོ་ཁ་ཅིག་སྟེ། སྐད་གསར་བཅད་ཀྱིས་གཏན་ལ་མ་ཕབ་པ་རྣམས་སོ། །
    དེ་ལ་ནི། གང་ལ་གག་དང༌། ཅི་ཕྱིར་ལ་ཇི་རོབ་དང༌། ཇི་སྙམ་ལ་ཇི་ལྟར་དང༌། རྩེ་མོ་ལ་སྤྱི་བོ་དང༌། ཤིན་ཏུའམ་རབ་ཏུ་ལ་ཏེ་པོར་དང༌། ཡང༌། ཝཱ་ཌྷཾ་ཞེས་པ་བསྒྱུར་བའི་ཏེ་པོར་ནི། དམ་པ་དང༌། སྲ་བ་དང༌། དྲག་པ་དང༌། ཚབས་ཆེ་བ་རྣམས་ལ་འཇུག་པ་དང༌། རྐྱེན་སྨན་ལ་རྐྱེན་རྩི་དང༌། ལྟག་པ་ལ་གླག་པ་དང༌། སྤོས་དང་སྤོས་ཕོར་ལ་པོག་དང་པོག་ཕོར་དང༌། བསལ་བ་ལ་བསྩལ་བ་དང༌། སོགས་པ་ལ་སྩོགས་པ་དང༌། བསུ་བ་ལ་བསྩུ་བ་དང༌། དྲི་བསུང་ལ་དྲི་བསྩུང་དང༌། བསངས་པ་ལ་བསྩངས་པ་དང༌། རྫོགས་སོ་ལ་རྫོགས་སྷོ། གཡོགས་པ་ལ་ཡོགས་པ་དང༌། གོ་ཆ་ལ་གོ་ཅ་དང༌། བྲག་ཆ་ལ་བྲག་ཅ་དང༌། རིན་པོ་ཆེ་ལ་རིན་པོ་ཅེ་དང༌། དཀོན་མཆོག་ལ་དཀོན་ཅོག་དང༌། རིན་ཆེན་ལ་རིན་ཅེན་དང༌། ཁྱིམ་ལ་སྡུམ་པ་དང༌། དབུས་ལ་དབུང་དང༌། འགྲོ་བ་ལ་བགོམ་པ་དང༌། གྲུབ་པ་ལ་རེད་པ་དང༌། འགྲེལ་བ་ལ་འགྲོལ་བར་བསྒྱུར་བ་ལ་སོགས་པ་མང་སྟེ། རྒྱས་པར་ནི་གསུང་རབ་ལས་ཤེས་པར་བྱའོ། །ཡང༌། དེ་དག་ཏུ་ད་དྲག་དང༌། དཔྱིད་སླ་ར་བ་སོགས་དང༌། དེའ་ལའ་ནིའ་ཞེས་པ་ལྟ་བུ་འ་ཡིག་མཐའ་རྟེན་སྦྱར་བ་ནི་སུམ་རྟགས་ཀྱི་དགོངས་པ་ཡིན་ཀྱང་དོན་ལ་ཐོབ་པ་གཞིར་བཅས་ནས་ཡི་གེ་ཉུང་བའི་སླད་དུ་བཞག་པ་དང༌། ཡང༌། མྱེད། མྱིན་སོགས་ཡ་བཏགས་པ་དང༌། རལ་གྱི་སོགས་ནི་ལོ་ཙཱ་བ་ཁ་ཅིག་གིས་ཡུལ་སྐད་ཤོར་བར་གྲགས་པ་ཡིན་ནོ། །
    གཉིས་པ་སྐད་གསར་བཅད་ལ་ནི་དེ་དག་གི་ཟླས་དྲངས་པ་ཇི་སྐད་བཤད་པ་རྣམས་དང༌། གཞན་ཡང་གསུང་རབ་ལ་གྲགས་པའི་མིང་ཕལ་ཆེ་བ་རྣམས་སོ། །བཀས་བཅད་གཉིས་པོ་དེ་ནི་མངའ་བདག་ཁྲི་རལ་པ་ཅན་ཡན་ཆད་དུ་སྐ་ཅོག་ཞང་གསུམ་ལ་སོགས་པས་མཛད་པ་ཡིན་ནོ། །
    བཀས་བཅད་གསུམ་པ་ནི་ལྷ་བླ་མ་ཡེ་ཤེས་འོད་ཀྱི་དུས་ཀྱི་སྒྲ་སྒྱུར་ལོ་ཙཱ་བ་ཆེན་པོ་རིན་ཅེན་བཟང་པོ་ནས་དཔང་ལོ་ཙཱ་བ་ཆེན་པོ་དང་སྙིགས་དུས་ཀྱི་སྐད་གཉིས་སྨྲ་བ་གཅིག་པུ་པ་ལོ་ཆེན་དྷརྨ་པཱ་ལ་བྷ་དྲའི་བར་དུ་བྱོན་པ་རྣམས་ཡིན་ལ། ལོ་ཆེན་གྱིས་ནི། གཉི་ཟླ་ལ་ཉི་ཟླ་དང༌། བསྟན་བཅོས་ལ་བསྟན་ཆོས་དང༌། སྟུག་པོ་ལ་འཐུག་པོ་དང༌། ཉི་ཤུ་དང་སུམ་ཅུ་དང་སུམ་བརྒྱ་རྣམས་ལ། གཉིས་བཅུ་དང་གསུམ་བཅུ་དང་གསུམ་བརྒྱ་དང༌། བསམ་གཏན་ལ་བསམ་བཏན་སོགས་འཆོས་པར་མཛད་ཀྱང༌། བཀས་བཅད་བར་པ་བཞིན་དུ་གནས་པ་མང་ཞིང༌། དེ་དག་གི་བརྡའི་ཁྱད་པར་གསུང་རབ་རྣམས་སུ་འབྱུང་བ་འདི་སྙེད་ཅིག་མཆིས་ཏེ། ཀྭ་དང་གག་ནི་ཀྱེ་དང་གང༌། སྐྱོར་སྐྱོར་ནི་ཡང་ཡང༌། བླ་འོག་ནི་སྟེང་འོག བླ་སྐྱལ་བ་ནི་མི་ཟད་པ། རྩ་ལག་ནི་གཉེན། གཉའ་བོ་ནི་དཔང་པོ། རིད་པ་དང་སྦེག་པ་ནི་དངོས་ངན་པ་དང་ཤ་ཆུང་བའམ་སྐེམ་པ། གྱ་བ་ནི་ཉམས་པ། གྱག་པ་ནི་བརླག་པ། ཡེ་འབྱམ་ནི་སྟོང་ཉིད། དབལ་ནི་ཏོག་དང་རྩེ་མོ་དང་ཤ་ཉམས་དང་མེའི་དྲོད། ངོ་ག་ནི་སྣང་ངོ༌། གམ་ཡོ་ནི་ཉེ་འཁོར། དམུས་བྱུང་ནི་ཚི་ཆད་དམ་ཡི་ཆད། ཐེན་ཆེར་ནི་ཅ་རེ། ག་ཞན་ནི་བཞད་གད་ཀྱི་སྒྲ། ཡ་ལད་ནི་གོ་ཆ་སྤྱི་དང་སྐབས་ཐོབ་ཀྱི་རྨོག་གི་མིང་ལ་འཇུག་པའང་ཡོད། གནའ་ནི་ཐོག་མའམ་སྔོན། ཡོད་དོ་ཅོག་དང་འགྱུར་རོ་ཅོག་ལྟ་བུའི་ཅོག་ནི་མཐའ་དག་གི་དོན། གྱུར་ཅིག་གུ་ལྟ་བུའི་གུ་ནི་སྨོན་པའི་ཚིག སྦྲེབས་པ་ནི་སྐེམ་པ། གསང་ཁུང་ནི་བཤང་ལམ། མདུང་དོར་ནི་རྒྱན་འགྱེད། ཆམ་དུ་ནི་གཏན་དུ། ནོད་པ་ནི་ཐོབ་པའམ་བཞག་པ། ཐ་ཚིག་ནི་ཚིག་གི་དོན། བསྟི་བ་ནི་ངལ་གསོ་བ། བརྣག་པ་ནི་བསམ་པ། སྨྱང་བ་ནི་བརྐྱང་བ། ནམ་ཞར་ནི་ནམ་ཡང༌། འོན་ཏང་ནི་འོན་ཀྱང༌། བཀྲི་བ་ནི་དྲང་བའམ་འཁྲིད་པ། དབྲག་ནི་བར། གཟགས་པ་ནི་ཟགས་པ། ཕྱམ་ཕྱད་ནི་མཉམ་ཉིད། བགྲོ་བ་ནི་གླེང་བ། རྨ་ག་ཆད་ནི་ཡང་དག་པའམ་ཕལ་པོ་ཆེ་དང་སྙན་གྱི་གོང་རྒྱན། བསྟར་བ་ནི་བྱི་དོར་ལེགས་པ་དང་གཟབས་པ་དང་སྤྲས་པ་དང༌། སེམས་ལ་སྒོམ་པ་དང་ཡོད་པ་ལ། གཏིང་ཕྱིན་པ་ནི་དཔྱིས་ཕྱིན་པ། བྲོ་ནི་མནའ། ཆང་ཁྱུ་ནི་ཚོགས་པ༑ སྤ་ལོ་ནི་སྤོབས་པ། ཐ་རམ་ནི་ངན་པ། བརྙང་བ་ནི་འཁྲུ་བ། དབྱེ་ནི་ཐང༌། བསྙིལ་བ་ནི་དོར་བའམ་ཕྱིར་བསྐྲད་པ། ལག་པ་བསྙལ་བ་ནི་ལག་པ་བཀྲུས་པ། མཐོང་ག་ནི་བྲང༌། གླམ་པ་ནི་སྣམ་བུ་འཐུག་པོ། ཁྲ་ཁྲོ་ཅན་ནི་སྤྲོ་ཐུང་བ། རུང་ཁུས་ཟ་བ་ནི་གཏུམ་པ། མགོ་ནན་ནི་ཐོག་མ། ཇེ་ནི་དང་པོ་དང་རེ་ཞིག་ཅེས་པ་ལའང༌། གཞི་པོ་ནི་གཞི་མ། ཇི་འོས་ནི་འཚམ་པ། གནོང་མི་བཀུར་བ་ནི་ཉེས་པ་ཁས་མི་ལེན་པ། བསྒོ་བ་རྣར་གཟོན་པ་ནི་བསྒོ་བ་ལ་མི་ཉན་པ། འཆབ་པ་ནི་གསང་བའམ་སྦེད་པ། འཛན་དཀའ་ནི་སྦྱོར་དཀའ། འཁུ་བ་ནི་ཞེ་སྡང་བ། བཅབས་པ་ནི་སྦས་པ། གྱ་ཙོམ་ནི་མ་བརྟགས་པ། རྣ་བླགས་ནི་རྣ་བ་གཏོད་པ། ཐ་ཆད་པ་ནི་ངན་པ། སྩེལ་བ་ནི་སེལ་བ། འཕྱེ་བ་ནི་འགྲོ་བ། སྨྲེང་ཚིག་ནི་གསང་ཚིག་དང་སྨྲ་བ་ཙམ་ལའང༌། སྨྲེང་བ་ནི་སྨྲ་བ། སྨྲེ་བ་ནི་ངན་པར་སྨྲ་བ། སྨྲེ་སྔགས་ཀྱང་དེ་ཉིད། རྨས་པ་ནི་དྲིས་པ། མི་འཇབ་པ་ནི་རྩུབ་པ། དྲལ་བ་ནི་བཅོམ་པའམ་ཞིག་པ། བླ་མཐང་ནི་སྟོད་སྨད་དམ་ཕྱི་ནང༌། བསོད་པ་ནི་བཟང་པོའམ་ལེགས་པ། བསྟབས་པ་ནི་བྲིམས་པའམ་བྱིན་པ། སྟོབ་པ་ནི་འབྲིམ་པའམ་སྟེར་བ། སྟོབ་པ་ནི་མགྲོན་དུ་གཉེར་བ། བྱེར་བ་ནི་སོང་བ། བརྟ་བ་ནི་རྒྱས་པར་བྱ་བ། བརྟས་པ་ནི་རྒྱས་པ། ད་ཀོ་ནི་ད་ནི། འདི་ཀོ་ནི་འདི་ནི། བཀོན་པ་ནི་ཁྲོ་བ། ཇི་ག་ནི་བརྟག་པ། ཁྱོ་ཤུག་ནི་བཟའ་ཚོ། གཞོལ་བ་ནི་འབབ་པ༑ ཉིས་ན་ནི་རྣམ་པ་གཉིས་སུ་ན་ཞེས་པ་ལྟ་བུའམ། ཡང་ན་ཐ་བ་ནི་རེངས་པ། མཐར་གྱིས་ནི་རིམ་གྱིས། གཞར་ཡང་ནི་སླར་ཡང་ངམ་ནམ་ཡང༌། མནོས་པ་ནི་བསམས་པ། གྱ་ནོམ་ནི་ཕུན་སུམ་ཚོགས་པ། གྱ་ནོམ་སྣང་བ་ནི་ཡོད་པ་དང་ལེགས་པའི་དོན་ཡང་ཡིན། ཕྱད་པར་ནི་རྒྱུན་པར། བསྣམས་པ་ནི་ཐོགས་པ། ཤ་དག་ནི་ཤ་སྟག འཇུད་པ་ནི་འཇུག་པ། རྔུབ་པ་ནི་འདུས་པའམ་འཇུག་པ། ཚམ་ངམ་ནི་འཇིགས་སྟངས། བབ་བབ་བམ་བབ་ཅོལ་ནི་མ་བསམ་པར་སྨྲ་བའམ་འཕྲལ་མ། ཕྱང་ཡར་ནི་འཕྲིན་ལས། སྣམ་ལོགས་ནི་ཟུར་དང་རྒྱབ། སྣྲེལ་ཞི་ནི་ལོགས་སམ་འཕྲེད་དམ་འཆོལ་པ་གོ་རིམས་སུ་མི་གནས་པ། ཉོད་པ་ནི་ཟས། རོད་པ་ནི་གོས། ཡོང་ཡེ་ནི་ངེས་པར་རམ་རྣམ་པ་ཀུན་ཏུའམ་རྣམ་པ་ཐམས་ཅད་ཀྱི་ཐམས་ཅད་དུ་ཞེས་པ་ལྟ་བུ། བསྟིར་མེད་ནི་མནར་མེད་དམ་ངལ་གསོ་མེད་པ། སྤྲིབས་པ་ནི་ལྟོགས་པ། བྲུ་བ་ཚ་བ་ནི་བཀྲེས་པ། བས་པ་ནི་ཟད་པའམ་མཐའ་དག་པ། བརྣན་པ་ནི་ངེས་བཟུང༌། རམ་ཤག་ནི་འབྱོར་བ། མནངས་ནི་ནོམ་པའམ་སྲིད། མཐའ་གྲུ་དང་ཐག་གྲུ་ནི་རྒྱ་ཁྱོན། མནབ་རྩལ་ནི་ཁ་ཟས། གཡེར་པོ་ནི་མཁས་པའམ་གྲིམས་པ། ཁོས་རང་ཆབ་མི་འཚལ་བ་ནི་མདུན་མ་ཆུད་མི་ཟའོ། །
    བསྐྱུད་པ་ནི་བརྗེད་པ། ཁད་ཀྱི་ནི་དལ་བུ། བྱུར་ནི་མྱ་ངན། ཡོལ་གོ་ནི་སྣོད། བསྙེངས་པ་ནི་འཇིགས་པ། བསྙེམས་པ་ནི་ང་རྒྱལ། ཡུག་པ་དང་ཡོབ་ཡོབ་ནི་རྐང་པ། སུག་པ་ནི་ལག་པ། ནེམ་ནུར་ནི་ཡིད་གཉིས། རྒྱ་ཅང་ནི་སྐ་རགས། གུར་བུ་ནི་གྲུ་བཞི། གྱི་ན་དང་གྱིན་འདར་ནི་དམན་པའམ་དོན་མེད་དམ་རང་བཞིན་པ། བརྟད་པ་ནི་གློ་བུར་བ། མི་ཡོགས་པ་ནི་མི་ཁེབས་པ། འུབས་པ་ནི་འདུས་པ། ཁུད་པ་ནི་སྐྱེས་སམ་རྫོངས། སླགས་པ་ནི་བཀོད་པ། ཕྱང་ཆད་ནི་ཐག་བཅད། ལ་གོར་ནི་མགྱོགས་པའམ་སྐྱེན་པ། མུར་འདུག་ནི་མུ་སྟེགས། ཅོ་འདྲི་ནི་མཐོ་འཚམ། གཞེར་བ་ནི་བསྟེན་པ། ཡེལ་འཕྱོས་ནི་ཟུང་འཇུག འཆོས་པ་ནི་ཟོས་པ། འདུ་འཕྲོད་ནི་ཚོགས་པ། ཕྱ་ལེ་བ་ནི་མཉམ་པ། ཆིབ་པ་ནི་ཁྱབ་པ། ཁོས་པ་ནི་འདུན་པ། ངོ་མཐོན་ནི་ནན་གྱི། མོལ་བ་ནི་གཏམ་མམ་གྲོས། ཚུད་མོ་མཁན་ནི་རྐོས་མཁན། གོ་འདུན་ནི་ཚོགས་ཤིང་འདུ་བ། གཞུར་བརྟག་ནི་ཟུར་ཟ་བ། ཉེར་བསྡོགས་ནི་སྟ་གོན། མྱག་ཕྲན་ནི་མདའ། གོར་མ་ཆག་པ་ནི་ཐེ་ཚོམ་མེད་པ། གོར་མ་བཀུམ་པའང་དེ་ཉིད། གནམ་རུ་ནི་གཞུ། སྤྲུག་པ་ནི་ཟད་པ། བཀར་བཏགས་ནི་ཁྲིམས་བསྒྲགས་པ། ཕུང་ཀྲོལ་ནི་དོན་མེད་པ། ལྷགས་པ་ནི་གཏད་པ། ཕྱར་གཡེང་ནི་རྣམ་གཡེང་དང་རང་ཉིད་འདོད་པའི་ཆོས་གཞན་ལ་ངོམ་ཞིང་སྒེག་པའི་དོན་ཡང་ཡིན། སྒམ་པ་ནི་ཟབ་པ། བགམ་པ་ནི་ཉམས་སད་པ། མནབས་པ་ནི་གྱོན་པ། རྩེག་ལོག་ནི་ཕྲན་ཚེགས་སམ་སྲེད་ཞེན་ཆེ་བ། ཚར་ཕྱིན་ནི་མཐར་ཕྱིན། དབབ་པ་ནི་འབེབས་པའམ་བཞག་པ། གཟས་པ་ནི་བརྡེག་པར་བརྩམས་པ། ཕོན་པོ་ནི་ཚོགས་པ། འཛེར་བ་ནི་སྨྲས་པའམ་ཟེར་བ། འཆེལ་བ་ནི་ཞེན་པའམ་འཆད་པ། ཐ་རམས་ནི་གཏམས་པ། ཕྱིས་བུ་ནི་སྣོད། རྩེར་ཕྱིབས་ནི་མཐར་ཕྱིན། གླལ་བ་ནི་ཁ་གདངས་སམ་རྣམ་པར་བསྒྱིངས་པ། ཀླུབས་པ་ནི་ཕུབ་པའམ་གྱོན་པ། གཡེམ་པ་ནི་འདོད་པ། མུ་ཅོར་ནི་ཁ་ཟེར་བ་དང་ཁ་དྲག གནམ་པོ་ནི་དྲང་པོ། འཇུག་པར། ཀྱེ་མ་གཞན་གྱི་གནམ་པོ་ཉིད། ཅེས་པ་ལྟ་བུའོ། །
    ཁོར་ཟུག་ནི་ཁོར་ཡུག ཆབས་ཅིག་པ་ནི་ལྷན་ཅིག་པ། ཆུབ་པ་ནི་རྟོགས་པ། གོ་འདུན་ནི་སྣ་ཚོགས་སམ་གང་མོས། མོང་དུ་ཆུད་པ་ནི་ཁོང་དུ་ཆུད་པ། རླིབས་པ་ནི་རྒྱ་ཆེ་བ། མཆིལ་པ་ནི་ལྕགས་ཀྱུ། ལྕགས་ཀྱོ་ཞེས་པའང་དེ་ཉིད། འགྱེད་པ་ནི་འགྱོད་པ། ཟང་ཟིང་ནི་ཤའམ་ཟས། ཟང་ཟིང་སྦྱིན་པའང་གཙོ་བོར་ཤ་སྟེར་བའི་དོན་དུ་བཤད། འགྱེར་བ་ནི་སྤོང་བ། གེར་མ་ནི་རག་མ། རུམ་ནི་ལྟོ་བའམ་ཕག ཕོམ་པ་ནི་བུམ་པ། རྟོན་པ་ནི་འདོད་པའམ་རྗེས་སུ་འབྲང་བ། དོན་ལ་ནི་མི་རྟོན་ཚིག་ལ་རྟོན། འཕྱོ་བ་ནི་ལྡིང་བ། འགེམས་པ་ནི་འཇོམས་པ། སྙུགས་སུ་ནི་ཡུན་དུ། དབྲོག་པ་ནི་འཕྲོག་པ། གླེབས་པ་ནི་མནན་པ། རྗེན་པ་ནི་གཅེར་བུའམ་རྐྱང་པ། གལ་གྱིས་ནི་ནན་གྱིས་སམ་རྒྱལ་གྱིས། འཇེན་པ་ནི་ལེན་པ་དང་བཅགས་པ་དང་དངོས་པོ་ཡིད་དང་རྣ་བར་འཐད་པ་ལྟ་བུ་ལའང་ཡོད། རླུགས་པ་ནི་ལུག་པ་སྟེ་ཟས་མ་ཞུ་བ་ཕྱིར་བྱུང་བ། ནོངས་པ་ནི་ཉེས་པ། འཕྱེ་བོ་ནི་གོང་པོའམ་ཡན་ལག་མེད་པར་ལྟོ་བས་འགྲོ་བ། ཚུར་ཤེག་ནི་ཚུར་ཤོག ལྕེ་རྟེན་ནི་བརྗོད་པའམ་སྙད་འདོགས་པ། སྲིབས་པ་ནི་བསྒྲིབས་པའམ་གྲིབ་རི་དང་མཚན་མོ། སླག་པ་ནི་པགས་པའི་གོས། སྡོད་པ་ནི་འཕེན་པ། ཁོལ་མའམ་གླང་མིག་ནི་སྐར་ཁུང༌། འདི་དཀར་གསལ་དང་མུན་དཀར་ཟེར་བ་དང་བསྟུན་ན་དས་འཕུལ་ཐོབ་པར་སྣང་ཡང༌། འདུལ་བ་ལ་སྐར་ཚོད་བལྟ་བའི་རི་མིག་བཞག་པ་ལས་བཏགས་པའི་བརྡ་བཙན་པར་བྱས་པའོ། །
    འགྲེམས་པ་ནི་འགྱེད་པ། གསེག་ཤང་དང་གསིལ་བྱེད་ནི་འཁར་གསིལ། སྤྱི་ཏོར་ཅན་ནི་གཙུག་ཏོར་ཅན། གསོང་པོར་སྨྲ་བ་ནི་སྔར་སྨྲ་བའམ་དྲང་པོར་སྨྲ་བ། དོ་ཀེར་ཅན་ནི་ཐོར་ཅོག་ཅན། དཔེ་མཁྱུད་ནི་ཆོས་སྟོན་འོས་པ་ལའང་སྦ་བ། འབེལ་བའི་གཏམ་དང་བཀའ་མཆིད་ནི་ཡང་དག་པའི་གཏམ། མཁྱུད་སྤྱད་ནི་མན་ངག་ཕྲན་བུ་སྦས་ཏེ་འཆད་པ། མུར་ཐུག་ནི་མཐར་ཐུག ཕོལ་བ་ནི་རྟོགས་པ། ལ་ཟླས་པ་ནི་ཐག་བཅད་པ། ལ་ཟློ་བ་ནི་མཐའ་འགེགས་པའམ་ཐག་གཅོད་པ། མི་ཆ་བ་ནི་མི་ཤེས་པ། ཆ་མེད་ནི་རྒྱུས་མེད། གཏོལ་མེད་པ་ནི་ཐབས་མེད་པའམ་རྒྱུས་མེད་པ། ཅི་གར་ནི་ཇི་ལྟར། ཅི་ཆིབ་ནི་མཐར་ཕྱིན། གར་ཅིག་ནི་གང་ཞིག སྨྱན་ཀ་ནི་གཉེན་ཀ འབགས་པ་ནི་ཉམས་པ། དམུན་པ་ནི་བླུན་པོ། ཤོ་བེ་ནི་རྫུན། ཤོབ་ཀྱང་དེ་ཉིད། ཤིད་ཟན་ནི་རོ་ཟན་ནམ་གཤིན་ཟས་སམ་དད་ཟས། ཤིད་ནི་གཤིན་པོ་ལ་དམིགས་པའི་དགེ་བ་བསྒྲུབས་པ། ཕྲུ་མ་ནི་ཕོ་བྲང་ངམ་དམག་སྒར། སྤོང་བ་ནི་རྩེ་བ། བརྟུན་པ་ནི་བརྩོན་པ། སྒོ་འཕར་ནི་སྒོ་གླེགས། སྤྱོས་པ་ནི་སྡིགས་པའམ་ཁྲོས་པ། སྙེམ་པ་ནི་གཡེལ་བའམ་སྙོམས་ལས། དབྱེ་ཚོང་ནི་ཚོང་ཁང༌། ཐང་ལ་ནི་བཀྲམ་པ། བསླན་པ་ནི་བསྡུས་པའམ་ཕྱོགས་གཏོགས། ཚོག་ཕོར་ནི་རྫོགས་པར། བདར་བ་ནི་བཅད་པའམ་གཞོགས་པ། གཟེངས་པ་ནི་བརྐྱང་པའམ་གཟི་བྱིན། འཆེག་པ་ནི་འཇིག་པ། གློས་པ་ནི་རྨོངས་པ། རྨེག་མེད་ནི་གཏན་མེད། གཡེན་སྤྱོ་བ་ནི་ཅོ་དྲིའམ་སྡང་བར་བྱེད་པ། གཡམ་ནི་ཞར། རྨེད་པ་ནི་གསོལ་བ། སློང་ཕོར་ནི་ལྷུང་བཟེད། བྱ་མ་རྟ་ནི་ཉན་རྣའམ་བང་ཆེན། བྲོ་འཚལ་བ་ནི་ནད་པ། ད་བུར་ནི་སྲེག་གནས། བསེལ་བ་ནི་སྐྱེལ་མའམ་འཇིགས་པ་ལས་སྐྱོབ་པ། གཙུག་ལག་ནི་སྡེ་སྣོད། བསོད་ཉམས་ནི་འདོད་པ་ལ་ལྷག་པར་ལོངས་སྤྱོད་པའི་མིང༌། བསྙད་པ་ནི་བཤད་པ། གོ་རེ་ནི་རྫོགས་པ། བརླང་པོ་ནི་རྩུབ་མོ། གཞོགས་སྟེགས་ནི་ཟུར་མིག་གམ་སྒེག་ཆོས། ཤུར་བུ་ནི་སྐ་རགས། འཛན་མོ་ནི་བགྲོད་བྱ་སྟེ་བུད་མེད། འཇུད་མཐུན་དང་འདོད་འགྲོ་དང་གཟུགས་འཚོང་ནི་སྨད་འཚོང༌། ལག་གི་བླ་ནི་ལས་དེ་དང་དེ་ལ་བསྐོས་པ། འཛན་ཕོ་ནི་བགྲོད་བྱེད་དེ་སྐྱེས་པ། སྐ་རགས་ཕོག་གུ་ཅན་ནི་སྐ་རགས་རྒྱན་ཅན། འཐབ་ཀྲོལ་ནི་གནོད་རྒྱུ། འགྲེ་བ་ནི་གཡོ་བ། དོ་ཟན་ནི་མཆིང་བུ། ལྕགས་ཕོད་ནི་སྐ་རགས་ཀྱི་རྒྱན། ཁོད་སྙོམ་པ་ནི་ཡིད་མི་དགའ་བའམ་སྒྱིད་ལུག་པ། དཀྱུས་མོ་ནི་མགྱོགས་པའམ་རྒྱུག་པ། དང་ལ་ནི་རྫིང་བུ། ཀླབ་པ་ནི་ལ་བ། དམ་རྒྱ་ནི་ཁྲིམས། ཞ་སྒྲེ་ནི་རྣ་མེད། ལྟག་སྒྲེ་ནི་ལྟག་ཐེར། གོར་མོ་ནི་སྡང་སེམས། རྣ་སྦྲང་ནི་མདེའུ། བཤུག་པ་ནི་བསླང་བ། པུས་མཁྱུད་ནི་སྒོམ་ཐག གཡར་ནི་ཁའམ་གདོང་ངམ་མདུན། ཧྭགས་ནི་བུ་རམ་གྱི་དྭངས་མའི་ཤ་ཁ་ར་སྟེ་འགྲེལ་པ་ཟླ་ཟེར་དུ་གལ་ལ་ཞེས་ཀྱང་གྲགས་པ། ཐགས་རན་ནི་བཏགས་པ། རྨས་པ་ནི་ཉམས་པ། མངན་ནི་མཐུ། དངར་ནི་གྲལ་ལམ་ཕྲེང་བ། གསུག་པ་ནི་རྔན་པ། བརྔན་ཞེས་པ་ནི་མཆོད་པ། རྣམ་འདལ་ནི་རྣམ་འདུད། འགྱེད་པ་ནི་གཏོང་བ། དབྲེས་པ་ནི་བརྗེས་པ། བསེན་ཁུས་པ་ནི་གཉེན་བསླུས་པ། བརྒྱད་བཀག་ནི་ཁ་སྨྲས་སམ་བཀྱོན་པ། འོ་ནི་ནི་འདི། བཟླུགས་པ་ནི་ཞུས་པའམ་དྲིས་པ། པོ་ཟོས་ཀྱང་ནི་ཇི་ལྟར་ཐོགས་ཀྱང་ཞེས་པ་སྟེ་ཡུལ་སྐད་ལ་པོ་མཐོ་ཡང་ཟེར། སྤྱོན་པ་ནི་འབོད་པའི་བརྡ་ཚུར་ཤོག་ཅེས་པ་ལྟ་བུའོ། །
    བྱོན་ཅེས་པ་སླེབས་ཟིན་པའི་དོན་ཏེ་དིང་སང་བརྡ་ནོར་མང༌། འབྲོངས་པ་ནི་ཉེ་བར་བསྟེན་པ། བཤེས་སྤྲིང་དུ་མཐོ་རིས་བུ་མོས་འབྲོངས་ཤིང་ཞེས་པ་ལྟ་བུའོ། །
    མི་སློན་ནི་མི་ཟློགས། སྨག་ནི་མུན་པ། གོ་ར་ནི་བཙོན་ར། ཡ་མ་བརླ་ནི་སྙིང་པོ་མེད་པའམ་མི་བདེན་པ། སླད་རོལ་ནི་ཕྱི་རོལ། ཆང་ཐུབ་ནི་གང་ཟག དོག་མ་ནི་མདུན། གེལ་པ་ནི་ཡལ་ག འཕག་པའམ་ཆ་བ་ནི་འཇུག་པ། རན་པ་ནི་ལྕུག་ཕྲན། རེང་བུ་ནི་འབྲེལ་མེད་དམ་རྐྱང་པ། མི་འགོང་ནི་མི་ཞུམ། ཐན་ཀོར་ནི་ཉེ་འཁོར། བོག་རེ་ནི་བ་གམ། མ་སྟེས་པ་ནི་མ་ལེགས་པ། སྟེས་དབང་ནི་སྟོབས་ཤུགས། གནའ་བོ་ནི་སྔོན། སྣ་བོ་ནི་གཙོ་བོ། མི་གུ་ནི་མི་ཞུམ། ཉེའུ་གྱི་ནི་བཅུད་ཚོར། ཉེན་ནི་རྨང༌། བེ་ནོ་ནི་འཛིན་པ། སྲོ་གང་ནི་ཁྲུས། དཀུ་མཉེ། དྲིལ་ཕྱི། མེ། སྟན་རྣམས་ཀྱི་མིང༌། འདི་ལ་བསྲོ་ཁང་ཞེས་པའང་སྣང༌། ཇེང་ནི་རྒྱུད་མངས་སམ་དབྱངས། རྨང་ལམ་ནི་རྨི་ལམ། གྱ་ཐོ་ནི་རྣ་རྒྱན། ལན་བོན་ནི་ལན་སློན། མདོང་མོ་ནི་མཇུག་དོའི་ནང༌། རྣིལ་ནད་ནི་སོ་རྙིལ་གྱི་ནད། རྔུབ་རེ་ནི་ཧུབ་རེ། ཆུ་བྲུབ་པ་ནི་ཁོལ་བའམ་རྦ་ཀློང༌། ཉུག་རུམ་ནི་རླིག་ཕྱུང་སྟེ་བཙུན་མོའི་འཁོར་དུ་འབྱུང་བ། ཞོགས་མ་ནི་སྟེང་གཡོགས། གཞའ་བ་ནི་མགུ་བ། གཞའ་ཚོན་ནི་འཇའ་ཚོན། བསྐྱད་པ་ནི་བསད་པའམ་འགྲན་པ། ཕྱི་བི་ནི་ཕྱི་རོལ། ཕ་བི་ནི་ཕ་རོལ། དགོན་དུང་ནི་ཆུ་མེད་པ། ཚ་སྒོ་ཅན་ནི་བ་ཚྭ་ཅན། མོང་བརྟུལ་ནི་བླུན་པོ། ལུང་བོང་དང་བན་ཀླང་ནི་བ་གླང༌། ཕོལ་མིག་ནི་འཁོར་ལོ། མཚུན་ནི་ལྷའམ་ཕ་མེས། འཆེས་པ་ནི་ཁས་ལེན་པ། འཕེའུ་ནི་གསོལ་བ། གཞའ་གསང་ནི་གཡུང་དྲུང་ངམ་འཕྲིན་ལས། དམ་དེམ་ནི་དམ་བཅའ། ཕྱང་སྤྲུལ་ནི་རྒྱན་ནམ་སྤུད་པ། དབུ་རྨོག་ནི་དབུ་འཕང༌། ཡིད་སྨོ་ནི་ཡིད་དགའ། གཉི་ཟེར་ནི་ཉི་ཟེར། སྦོན་པ་ནི་ཟ་བ། རྙོང་བ་ནི་བརྐྱང་པ། འབྱེར་བ་ནི་འགྲོ་བ། འདྲིད་པ་ནི་སླུ་བ། གཟོད་མ་ནི་དང་པོ༑ རིལ་ནི་ཐམས་ཅད། གཟེབ་ནི་གུར། ཀློང་དུ་གྱུར་ནི་དབང་དུ་གྱུར་པ། བཅིབས་པ་ནི་ཞོན་པ། མི་བཟད་པ་ནི་དྲག་པོ། དྲག་ཤུལ་མི་སྡུག་པ། གཅམ་བུ་ནི་བཅོས་མ། བརྐམ་པ་ནི་འདོད་ཞེན། བརྐམ་ཆགས་ནི་འདོད་ཆགས་ཆེ་བ། འཆོབས་ཤིག་ནི་གསོངས་ཤིག གཉོད་ཀ་ནི་འཁོས་ཀ གཡུང་བ་ནི་ཞན་པ༑ བརྟུན་ངེས་པ་ནི་གཟུ་ལམ་དང་རང་བཟོ། གཞིབ་པ་ནི་འཇིབ་པ། གླགས་པ་ནི་འཇུག་པའམ་འགྲོ་འཚམས། དོང་སྟེ་ནི་སོང་སྟེ། འདོང་བ་ནི་འགྲོ་བ། དཔེན་པ་ནི་མཁོ་བའམ་འཕངས་པའམ་ཡིད་དུ་འོང་བ༑ བཙོག་པོ་ནི་ཕོ་བཙོག རྙོང་ནི་གལ། ཇིས་ན་ནི་ཅིས་ན། ཏ་ལ་ལ་ནི་སྒྲོན་མེ། བསྙུངས་པ་ནི་ཉུང་ངུར་བྱས་པ། བསྙེན་སྲིང་ནི་ཉེ་རིང༌། སྦང་བྱེད་ནི་རྡོ་བ། ཀོས་ཐག་ནི་ཉམ་ཐག སྔ་མཁོ་ནི་སྔར་བཞིན། སྨྱུར་ཏེ་ནི་མྱུར་དུ། འོན་ཅིག་ནི་བྱོན་ཅིག ལྡེམ་པོ་ནི་དྲང་པོ་མིན་པ། ཉིང་ཏོར་ནི་ངེས་པར། བྱོས་ཤིག་ནི་གྱིས་ཤིག རངས་པ་ནི་དགའ་བ་དང་རིལ་པོ། ཁོང་འཁྱིད་ནི་ཁོང་འབྱིན། གཏུ་ལུམ་ནི་བཟི་བ། གྱུ་བ་ནི་བཀུར་བ། ཕོ་ཐེག་ཆེ་བ་ནི་ཁེངས་པ་སྟེ་ལྟ་བ་མཐོ་བའི་དོན། ཕོག་སྙན་ཆེ་བ་ནི་སྲན་ཆེ་བ། རྨེ་བ་ནི་སྨྲ་བ། རྨུན་པོ་ནི་བླུན་པོ། འཕན་པ་ནི་ཆག་པའམ་ཉམས་པ། ཆུའི་དངོ་ནི་ཆུ་ངོགས། གྲིའི་དངོ་ནི་གྲིའི་སོ༑ ཡོན་ཁར་བ་ནི་ཡང་དག་མིན་པ། འོར་འགའ་ནི་རེས་འགའ། འབྲུས་འགོགས་ནི་བརྩོན་འགྲུས། འབོགས་པ་ནི་བརྒལ་བ། འབོག་པ་ནི་བརྒྱལ་བ། བྱ་རྐོན་ནི་བྱ་རྒྱ། གཉིག་ཏུ་ནི་གཅིག་ཏུ། བློང་བ་ནི་རྨུགས་ཤིང་སོང་བ། བློ་བློང་ནི་ཡི་མུག་གམ་རིག་པ་མི་གསལ་བ། བློང་བློང་ཡང་ཟེར། གཞེན་འདེབས་དང་གཞན་བསྐུལ་ནི་དྲན་བསྐུལ། ཆད་པའམ་བང་སོ་ནི་དུར་གྱི་གནས། ཕོལ་ཏེ་ནི་ཕན་ཏེ། འུང་ནས་ནི་འདི་ནས། ཉིད་གྲུལ་ནི་རིགས་ངན། རྔད་མོ་ནི་དམོད་མོ། རང་ཉམས་ནི་རང་བཞིན། འགྲན་དོ་ནི་འགྲན་ཟླ། ཡིབས་སུ་ནི་དབྱིབས་སུ། བླ་ཁྱད་ནི་དྲེགས་པ། འུང་ཏེང་ནི་འོན་ཀྱང༌། འོར་པ་ནི་བོར་བ། ཕ་ལོགས་ནི་ཕ་རོལ། གྱིམ་ཤིང་ནི་རོལ་མོ། ཆོ་ལོ་ནི་རྒྱན་པོ། ཟུས་ནས་ནི་ཟུག་ནས། བློན་འདེབས་ནི་ཆོས་སྟོན་ནམ་ཟུར་ནས་གྲོས་འདེབས། གདས་པ་ནི་སྨྲ་བའམ་ཞུམ་པའམ་ཞུ་བ། སྣ་རུ་ནི་ན་རོ། འགྲོངས་ནི་རྨའི་སྒོ། མཆིས་འབྲང་ནི་ཆུང་མ། མ་དྲངས་པ་ནི་མ་དུལ་བ། གཞོངས་ནི་ལྗོངས། བུས་པ་ནི་བྱིས་པ། འཇེབས་པ་ནི་འགྲོགས་པའམ་ལེགས་པའམ་སྙན་པ། ནན་ཏུར་ནི་ཆད་ལས། ཡུས་ཏེ་ནི་བདེན་ཏེ། ཞ་འབྲིང་དང་ཞམ་འབྲིང་ནི་ཞབས་འབྲིང༌། རྨེན་ངན་ནི་ལྟས་ངན། གཏི་བ་ནི་སྨྲ་བ། སླད་བཞིན་ནི་ཕྱི་བཞིན། གཤོར་བ་ནི་རྩུབ་པ། འཕྱན་པ་ནི་འཁྱམ་པ། གཤོར་བ་ནི་སྣོད། ཀླག་ཅོར་ནི་ཅ་ཅོ། ཤེན་པ་ནི་བཤེན་པ། རྙིས་པ་ནི་རྙིངས་པ། སྨྱེ་བ་ནི་ཞན་པ། ལེའུ་གློན་པ་ནི་ལན་ལྡོན་པ། འདྲག་མཐིལ་ནི་ལག་མཐིལ། བུམ་བུ་ནི་བུམ་ཆུང༌། རྩིག་གུ་ནི་རྩིག་པ། བྲུངས་ཀྱང་ནི་ཀུན་ཀྱང༌། རེ་རྨ་ནི་བུད་མེད། ནན་ཐུར་ནི་ནན་ཏན། གཡུར་དང་ཡུར་ནི་གཉིད། སྒྲེའུ་ཆུང་ནི་འཛག་སྣོད། པར་ཏང་དང་དྲེའུ་རྔོག་ནི་སྟན་ཁྲ་བོ། སྨྱུགས་ནས་ནི་བཅུག་ནས། དཀུ་སྟེ་ནི་ལྷག་སྟེ། མ་ལ་ནི་ཀྱེ་མའམ་ཀྱི་འུད། ངོག་གོ་ནི་ནོན་ནོ།། མདུན་བདར་བ་ནི་མདུན་ནས་བསྟོད་པའམ་མདུན་དུ་བགྱིས་པ། ཐོང་ཁོར་ནི་གར་བུ། ལག་ཏུབ་ནི་སྒྱོགས། ལྡོངས་པ་ནི་ལོང་བ། དམིགས་བུ་ནི་ལོང་ཁྲིད། ངོག་ན་ནི་སོང་ན། མོད་མི་དམའ་བ་ནི་དཔངས་མཐོ་བའམ་ཕྲ་མོ་མ་ཡིན་པ། རྙོང་ངམ་བྱུག་པའམ་སྐྱང་ནུལ་ནི་ཞལ་བ། ཞལ་ཞལ་ཀྱང་དེ་ཉིད། ཐན་སྐོར་ནི་ཉེ་སྐོར། ཡུགས་ཤིག་ནི་བྱུགས་ཤིག ཟ་ཕོད་པ་ནི་ལྟོ་ཆེ་བ། ལྟུང་རུས་ནི་ལྟུང་འབྲས། འཛེར་ཏོ་ནི་ཟེར་ཏོ། དུགས་ཁང་ནི་ཁྲུས་ཁང༌། དཔྱ་བ་ནི་འཕྱ་བ། སྔ་ཟ་ནི་སྔ་བ། ཚང་མང་ནི་ནགས་ཚང་ངམ་མེ་ཁང༌། ཁུ་ཤ་ནི་ཤ་ཁུ། ཐམ་ལག་ནི་མན་ངག ལས་ཀན་ནི་ཁ་ཁྱེར་རམ་སྟེགས་བུ། གཞགས་པ་ནི་བརྒྱན་པ། འདྲུབ་པ་ནི་འཚེམ་པ། དྲུབས་པ་ནི་བཙེམས་པ། དེ་མོ་ནི་དགོས་པ། རྣམ་ཕྱིས་ནི་ཕྱི་ས་ཁང་པ༑ སྐུན་བུ་ནི་གཞོང་བུ། ཡ་གད་ནི་རྐང་རྟེན་ནམ་སྐས་ཀ ཅི་ཆོག་ནི་ཅི་ཡོད། ཐ་གི་ནི་ཞི་བ། རྒྱུ་ཁུ་ཅན་ནི་གཅེར་བུ་པ། གཟར་ཐག་ནི་དཔྱང་ཐག སླས་ནི་བཙུན་མོའི་འཁོར། གྱོང་རལ་ནི་ས་ཞག བཤུལ་ནི་ལམ། མད་པ་ནི་བདེན་པ། སྤྱན་པ་ནི་བྱ་ར་བ། ཆེམས་པ་ནི་འཕྲིན་པ། མདུན་ཁང་ངམ་བཀད་ས་ནི་འདུག་ས། འདུན་པ་ནི་ཚོགས་པ། ཚིག་གུ་ནི་འབྲས་བུའི་སྙིང་པོ། སྐྱེས་ཕྲན་ནི་དར་ལ་བབ་པ། ལྕེ་རྟེན་ནི་བརྗོད་པའམ་སྙད་འདོགས་པ། རེགས་པ་ནི་བྲེགས་པ། སྐྱོས་པ་ནི་ཉམས་པ། ཆུ་འདལ་བ་ནི་དལ་པོར་འདུག་པའི་ཆུ། ཉུལ་བ་ནི་བུལ་བའམ་འགོར་བ། གཞར་བ་ནི་མཐུན་པ། ཆན་པ་ནི་ཁྱེ་བོའམ་གྲི་གུག ལྡང་སྐོ་སྐ་དང་བསེ་ཁ་སྒོ་ནི་སེང་གེ་ཤ་ར་བྷ་སྟེ་སེང་གེ་རྐང་པ་བརྒྱད་པའི་མིང༌། ཆེད་འགའ་ནི་རེས་འགའ། སྐྱོ་ངོགས་ནི་འཁྲུག་པ། བགས་ཀྱི་ནི་རིམ་གྱི། ནོད་པ་ནི་ལེན་པའམ་ཐོབ་པ། བརླ་བརྙན་ནི་སྣོན་པ། ཚང་ཐུར་ནི་གོས་ཤུབས། བརྙན་པ་ནི་གཡར་བ། བརྙས་པ་ནི་གཡས་པ། སྐབས་ཐོབ་ཉོས་པ་ལའང༌། ཡུ་བུ་ནི་རང་རེའམ་བདག་ཅག ཁོམ་པ་ནི་དལ་བ། ཕོ་ལོང་ནི་གྲུ་གུ། ཕྱག་ལས་ཁོམ་ནི་ར་རོ་བ། དགུམ་པ་ནི་གསོད་པ། འགུམ་པ་ནི་འཆི་བ། བཀུམ་པ་དང་གུམ་པ་ནི་བསད་པའམ་ཤི་བ། རྨེད་དུ་ནི་གསོལ་དུ། འཁོབ་པ་ནི་ངན་པའམ་མཐའ། རྫི་ནི་རླུང༌། འཁྲུན་རིང་ནི་མཆུ་རིང་ངམ་དཀྱུས་རིང༌། བརྣོགས་པ་ནི་བསྡམས་པའམ་སྦས་པ། མནགས་པ་ནི་བཟོད་པའམ་བསྲན་པ། དྲལ་པོ་ནི་མིང་པོ། ཆེ་ཞེ་ནི་ཨ་ཆེའམ་སྲིང་མོ། འབྱེས་པ་ནི་མཛེས་པའམ་མཚམས་ཕྱེད་པ། སྤུ་ལ་བབ་པ་ནི་རུང་བ། མི་ཆོག་ནི་མི་ཕོད། ཤིང་ཐགས་ནི་ཅོག རྩང་ནན་ནི་བཏུང་བ། འཐམས་པ་ནི་བྱམས་པ། འཁམས་པ་ནི་བརྒྱལ་བ༑ སྡུམ་མཚེས་ནི་ཁྱིམ་མཚེས། དབང་ཐང་ཆེ་བ་ནི་སྐལ་བ་ཆེ་བའམ་དཔལ་ཆེ་བའམ་སྐལ་བ་བཟང་བ༑ མ་ནངས་པ་ནི་མ་ལངས་པ། ནངས་ཀྱི་ནི་སྔོན་གྱི། གཡེར་བག་ནི་སྣང་གཡེལ་ཅན། བརླམས་པ་ནི་བསྐྱོད་པ། སྒྲེ་བོ་ནི་ས་རྗེན། འོད་པ་ནི་ཡོད་པ། མིག་གི་རྡུ་མ་ནི་མིག་གི་དྲི་མའམ་སྐྱོ་མ། སྦལ་དུ་ནི་དོང་དུ༑ ཕྱུགས་ཕྱུང་ནི་གཞོན་ནུ་མ། སྣོག་གཟན་ནི་འཁུར་བ། བྱ་མོ་ལབ་ནི་མཆོད་རྫས། ལན་ཀན་ནི་པུ་ཤུ། རྒྱུན་ལུགས་ནི་རྒྱུ་འགྲུལ། གཡར་འདྲེན་ནི་སྤྱན་འདྲེན། གཡར་ལེན་ནི་ཁས་ལེན། གཡར་དམ་ནི་དམ་བཅའ། གཡར་ལམ་ནི་མདུན། གཡར་ཁྲལ་ནི་ཁ་ཁྲལ་ལམ་ངོ་ཁྲལ།  གཡར་ཚ་ནི་ངོ་ཚ། གཡར་ཁམས་ནི་སྐུ་ཁམས། གཡར་ངོ་ནི་གདོང༌། སྒེའུ་ཆུང་ནི་འགྲོ་བ། སྒེའུ་གཤེར་ནི་ཁ་འདམ་སྟེ་བཅའ་སྒ་དང་རོ་ནུས་ཆ་མཐུན་ཞིག་གི་མིང༌། དྲུང་ནི་རྩ་བ། འགྱུར་བྱེད་ནི་པྲ་ཆལ། མི་ངས་ནི་མི་ནད་དམ་རིམས་ནད། ཞལ་ཚུས་ནི་ཞལ་ཟས། །ལོང་བུ་ནི་ཤིང་ཏོག འོས་པ་ནི་གཅེར་བུ་པ། རྩེན་པ་ནི་རྩེ་བའམ་རོལ་བ། བླ་གབ་ནི་སྟེང་གཡོགས། ཐོམས་ཤིག་ནི་སོམས་ཤིག མཐོལ་བ་ནི་སྨྲ་བའམ་མི་སྦེད་པ། བཤོས་པ་ནི་འཁྲིག་པ༑ གཏམ་འདྲེས་པ་ནི་ཕེབས་པར་སྨྲ་བ། སྨོན་འདྲིན་ནི་གྲོགས་པོ། ལྟག་འོག་ནི་སྔ་ཕྱིའམ་གོང་འོག སྤུན་པ་ནི་བསྟུན་པ། ཐོག་ཐོག་ནི་དང་པོ། རེག་ཟིག་ནི་ཟིན་བྲིས། བོན་པ་ནི་ཟླས་པ། ནེའུ་ལྡང་ནི་ན་ཟླ། སྒོག་པ་ནི་སྒོག་སྐྱ་སྟེ་ར་སུ་ནའམ་ལ་ཤུ་ན། ཀུན་དོང་ནི་བཙོང་སྟེ་པ་ལཱ་ཎུ། ཀེའུ་ནི་རི་སྒོག ཧམ་ཤང་མཚེའུ་ནི་དབང་ལག ལིག་ཤི་ཝེར་ནི་ཛཱ་ཏི་སྟེ་སྣ་མའི་མེ་ཏོག ཀྲུ་ཀྲུ་ཏྲེས་ནི་ཙི་ཏྲ་ཀ ཇ་ཧོང་ནི་བཙོད་མདོག སླད་ཚ་ནི་མི་གཙང་བའམ་བཤང་བ། ཐོབ་ཀྱིས་འཇལ་བ་ནི་ཐབས་ཀྱིས་གཞན་ནོར་འགུགས་པ༑ ཤ་ཆགས་པ་ནི་བློ་ལ་ཡོད་པའམ་བབ་ཐོབ་ཡོད་པ་དང་འཐུག་པའམ་བརླིང་བ།  ངག་འཁྱལ་ནི་འབྲེལ་མེད་དུ་སྨྲ་བ། ཀྱལ་ག་ནི་ཀུ་རེའི་ཚིག བསྟང་བ་ནི་མགོན་ནམ་གྲོགས། བསྟིངས་ཚིག་ནི་སུན་འབྱིན་པའི་ཚིག་སྟེ་མི་ངན་པ་ལ་མི་ཡ་མཚན་ཅན་ཅེས་བརྗོད་པ་ལྟ་བུ། དུས་པོ་ཆེ་ནི་འཛིན་པ་ཆེ་བ། སྟོངས་པ་ནི་ཕན་པའམ་གྲོགས། དཀོར་དང་ཀ་ཅ་ནི་ནོར་གྱི་སྤྱིའི་མིང༌། དཀྱེལ་ཆེ་བ་ནི་ཁོང་ཡངས་པ། ཆུ་གང་ནི་སྙིང་སྟོབས། བཀྲབས་པ་ནི་མང་པོའི་ནང་ནས་བདམས་པ། བསྐྲུན་པ་ནི་བསྐྱེད་པའམ་བཙུགས་པ། སྐྲུས་པ་ནི་གཅོད་པ། སྒྲུན་པ་ནི་འགྲན་པ། བསྐྲུ་བ་ནི་གཞན་ལ་ཐབས་ཀྱིས་འབྲིད་པ། བསྐ་བ་ནི་གར་བའམ་རོའི་ཁྱད་པར། སྐྱིན་གོར་ནི་གངས་སྦལ་ལམ་རྩངས་པ། མི་འགོང་བ་ནི་མི་སྐྲག་པ། དབོས་པ་ནི་སྦོས་པ། དངན་འཐེན་ནི་གཞན་གྱི་ནོར་ཁྱེར་བ་ཕྱིར་མི་གཏོད་པ། ཟིལ་དངར་ནི་བདུད་རྩི། བཅོམ་བསྐྱུངས་ནི་འཇིགས་ནས་སྐད་ཆུང་ངུར་སྨྲས་པའམ་ཁ་རོག་འདུག་པ། མན་ནི་ཚོད་དང་དུས། འཇུངས་པ་ནི་ཞེན་ཆགས་ཆེ་བ། ཉིང་ཤ་ནི་རང་གི་ཤ། ཇུ་བོ་ནི་རྡོ། ལག་ཉ་ནི་བྱིན་ལེན་མ་བྱས་པར་ལེན་པ། ཉེ་རེག་ནི་ཁྲུས། མཆིག་དང་མཆིག་གུ་ནི་མས་གཏུན་དང་ཡས་གཏུན། ཤ་ཀོན་ཞུགས་པ་ནི་ཁོན་ཡོད་པ། མཉེལ་བ་ནི་ངལ་བ། ཕྱག་བརྙན་ནི་འཁོར་གཡོག སྤྱོ་བ་དང་བརྒྱད་པ་ནི་འཐབ་པའམ་སྨད་པ། སྐྲ་བརྙན་ནི་སྐྲ་ཚབ། སྒྲ་བརྙན་ནི་བྲག་ཆ། གཏམས་པ་ནི་ཁེངས་པའམ་བཅོལ་བ། བལྟམས་པ་ནི་སྐྱེས་པའམ་འཁྲུངས་པ། རྟུལ་ཕོད་ནི་སྙིང་སྟོབས་ཆེ་བ། བརྟུལ་ནི་བསྡུས་པའམ་འཇམ་པ། དགུང་ནི་གནམ།  མཚན་མོ། དགུང་ལོ་སོགས། གདུགས་ནི་ཉི་མའམ་ཉིན་པར། འཁྲུན་ནི་འཕང་ངམ་སྲིད། ཁོ་ལག་ནི་ཞེང་ངམ་སྦོམས། བདའ་བ་ནི་ཞིམ་པ། འདྲེན་མ་ནི་སྣ་ཚོགས་འདྲེས་པའམ་ཁྲ་བོ། བླ་བརྡོལ་ནི་བླ་ཅོལ། མནག་དཀའ་དང་མནོག་ཆུང་ནི་སྲན་དཀའ་དང་ཁེ་ཆུང་བ། འཕྲལ་བ་ནི་དཔྲལ་བ། ཕྱང་ངེ་བ་ནི་འཇོལ་ལེ་བ། བྱུག་རིས་ནི་གྲལ། རྩེ་རྒོད་ནི་ལྷ་འབངས། ནང་བྱན་ནི་གཡོག མཚག་བཟང་བ་ནི་ཉམས་རྒྱས་པའམ་ཡན་ལག་དང་ཉིང་ལག་རྒྱས་པ། མཚལ་ལུ་ནི་རྟིང་དཀར། འཚལ་མ་ནི་ཟས་སམ་ལྟོ༑ འཚལ་ནི་ཤེས་པའམ་ཆོག་པའམ་འདོད་པ། འཁུམས་པ་ནི་ཐོས་པའམ་ཤེས་པ། ནུ་རྫི་ནི་ཉིང་ཁུ། གཞེས་པ་ནི་སྡོད་པའམ་བཞུགས་པ། བསྐལ་བ་ནི་བར་ཆོད་པའམ་རྒྱང་རིང་བ། གཞིབ་པ་ནི་འཇིབ་པ། མ་རྟབས་པ་ནི་མི་རིངས་པ། རླམ་ཁྱེར་ནི་ཧམ་ཁྱེར། བརྟགས་པ་ནི་གུས་པའམ་སྒྲིན་པ། གསུད་པ་ནི་སྒྲེགས་པ། གཤུང་བ་ནི་ངོས་ཀྱིས་སྐྱོན་བརྗོད་པའམ་ཤུབ་བུས་སྨོད་པ། སྐྱེལ་བདར་ནི་སྐྱེལ་གླ། དྲི་དཀུ་བ་ནི་དྲི་མི་ཞིམ་པའམ་དྲི་ཚ་བ། འགོང་བ་ནི་སྨད་པ།  མངག་གཞུག་དང་ཅི་བགྱི་ནི་གཡོག་པོ། ཤིན་ཏེ་མ་མེད་པ་ནི་སྙིགས་མ་མེད་པའམ་ཆུད་ཟ་བའམ་ཉམ་ཆུང་བ་མེད་པ། སག་རྩ་སྐྱེལ་བ་ནི་སྦུངས་སྐྱེད་པའམ་དམ་བཅའ་བརྟན་པ། སྐྱོ་མ་ནི་ཕྲ་མ་དང་ཕྱེ་བ། སྲིལ་ནི་སྲོག་ཆགས་མུག་པ། སྐྱུ་རུམ་ནི་ཚོད་མ། བྱ་ན་ནི་ཚོད་མའམ་སྤགས་མ། སྤུན་པ་ནི་བསྲེས་པ། སྤེན་ཏོག་ནི་རྒྱན། སྤ་བ་ནི་མཛེས་པའམ་བྱིན་ཆགས་པ། སྤྱོམས་པ་ནི་ངོམ་པའམ་བདག་བསྟོད། ལ་གཅན་པ་ནི་ལའི་ཚུགས་པ། ཤོ་གམ་པ་ནི་ཡུལ་གྱི་ཚུགས་པ། གྲུ་བཙས་པ་ནི་གྲུ་ཚུགས་པ། དོན་མཐུན་ནི་ཚོང་པ། འགྲོན་པོའང་དེ་ཉིད། སྟ་ཟུར་ནི་དཔྱི་མགོ སྤོན་པ་ནི་གཏོང་བ། སྤུན་པ་ནི་རྫུན་པ། རྗེ་བཙན་ནི་རྗེ་བཙུན། དངགས་ནི་ངག བླ་ནི་རུང་ངམ་བཟོད་དམ་ཆོག ཀླད་ནི་གོང་ངམ་སྟེང༌། དབྱིག་ནི་ནོར། སོ་སྟོ་ནི་སོ་ཟིང༌། སྤྱི་ཅེར་ནི་སྤྱི་ཐེར། བཟླུམས་པ་ནི་བསྡུས་པ། བརྗེད་པ་དང་རིམ་གྲོ་དང་བཙུན་པར་བྱ་བ་ནི་བཀུར་སྟི་དང་མཆོད་པའི་མིང་གི་རྣམ་གྲངས། བཀུས་ཏེ་བོར་བ་ནི་ཁུ་བ་བཏོན་པའི་སྙིགས་ལྟ་བུ། ཆབ་མི་འཚལ་བ་ནི་ཆུད་མི་ཟ་བ། ཕྱིད་ནི་དར་ཡོལ་བའམ་རྒན་པོ། སླེ་འདམས་པ་ནི་མཚན་མ་ཆད་པ། མཚན་བར་རྡོལ་བ་ནི་མོ་མཚན་གྱི་ནད། སྤྱི་བརྟོལ་ཆེ་བ་ནི་དཔྲལ་ཀོ་འཐུག་པ། དམུས་པ་ནི་ཚི་ཆད་པ། སྨེག་པ་ནི་ཉམས་དང་འཁོས་ཀ་ཁ་ཅིག་ཏུ་རྩ་བའམ་ལྷག་མ། སྨྲིག་ནི་གོས་ཚོས་མ། ངུར་སྨྲིག་ནི་གོས་དམར་སེར་ལ་གྲགས་ཀྱང་ཚོས་སྙིགས་མས་བཙོས་པའི་དོན་ཡིན། ག་གོན་དང་ཚོན་མོ་སྟེང་ནི་ཞ་ཉེ། རོ་ཉེ་ནི་ཞ་ཉེ་ནག་པོར་ཡན་ལག་བརྒྱད་པའི་འགྲེལ་བ་ཟླ་ཟེར་ལས་བཤད། སྤྲབས་པ་ནི་ཟས། བཏོགས་པ་ནི་ཕྲོགས་པ། གོ་རེ་ལོང་ནི་གད་བྱེད་པ། སྨྲེ་ཞེས་པ་ནི་སྡུག་བསྔལ། ཡན་ལག་སྐྱེས་ནི་ཕོ་མཚན།  རྨྱ་བ་ནི་ཉམས་པ། གཏམས་པ་ནི་བཤད་པའམ་བསྟན་པ། ཁུད་དུ་བྱས་པ་མང་པོའི་ཡིན་པ་བདག་ཉིད་གཅིག་པུས་དབང་དུ་བྱས་པ། དགའ་འདུན་ནི་སྐྱེས་པའམ་བུད་མེད་རྐྱང་པ་དགའ་སྤྲོ་ལ་ཚོགས་པ། ཚོགས་ཅན་མ་ནི་སྨད་འཚོང་མའི་ཚོགས་ལ་ཟེར་བའང་སྣང༌། མཉེས་པ་ནི་ལེགས་པའམ་གྲོས་མཐུན་པ། མི་བཀྱིག་པ་ནི་མི་བརྒྱང་བའམ་མྱུར་བ། སྤུ་བསྙལ་བ་ནི་ཉེས་པ་བཤགས་པའམ་ཞེ་སྡང་ཞི་བ། སྤུ་སྙོལ་བ་ནི་ལུས་ངག་ཡིད་ཀྱི་ཞེ་སྡང་ཞི་བར་བྱེད་པ། ཆགས་རྒྱ་ནི་བུ་ལོན་བདའ་བའི་དཔང་རྒྱ་སྟེ་ཡི་གེ་བཅུག་པ། ཁ་ཕྱིན་པ་ནི་གྲོས་མཐུན་པ། བྲུ་བ་ནི་ལྟོགས་པའམ་བཀྲེས་པ། སྨན་བཏགས་པ་ནི་ཕན་བཏགས་པ། རྣལ་དུ་ཕབ་སྟེ་ནི་གཞན་གྱི་འཚེ་བ་མེད་པར་རང་དབང་དུ་གནས་པ། བཟེ་རེ་ཅན་ནི་སྲན་ཆུང་བའམ་གཞོན་ཤ་ཅན། ཆུམས་པ་ནི་ཆགས་པ། འཚལ་མ་འཚལ་ནི་ཟན་ཟ་བ། བརྙན་པ་ནི་གཡར་བ། བླ་ན་ནི་སྨྲ་བའམ་ཟེར། ཁ་དུམ་པ་ནི་འཆམས་པའམ་མཐུན་པ། ཆེ་བཞི་ནི་བདེན་དཔང༌། སྐུགས་སུ་བཙུགས་པ་ནི་རྒྱལ་བཙུགས་པ། སྤྱོས་པ་ནི་འཐབ་པའམ་ཁ་སྨྲས། གཞོངས་སྤྱོད་པ་ནི་ལྗོངས་རྒྱུ་བ། ཆུང་པ་ནི་ཞིང་པ། དུས་ཀྱིས་འཆུ་བ་ནི་དབང་གིས་འཆུ་བ། བཟང་མཁན་ནི་གོས་བཟོ་བ། སྤང་བ་ནི་མི་འཇིགས་པ། འགྲོང་གིས་འགྲོང་ལ་སྦྱར་བ་ནི་ཕོ་མཚན་གྱིས་ཕོ་མཚན་ལ་སྦྱར་བ། སྨྱུགས་པ་ནི་བཅུག་པ། དཀྲེ་ནི་ཕོ་མཚན་གྱི་ཏོག སྤོགས་བགྱིད་པ་ནི་ཚོང་ཁེ་བ་ན་རྒྱག་ཅིང་མཉམ་པ་དང་གྱོང་བྱུང་བ་ན་མི་རྒྱག་པ་དང་མོད་ཉོ་དཀོན་ཚོང་ལའང༌། ཀོག་རྩེ་ནི་རྒྱའམ་རྙི་རྙོང་ངོ༌། །
    ཐོར་ཏོ་ནི་རྩེ་མོ། བཏུངས་པ་ནི་བསད་པ། སྐྲི་ཤིག་ནི་ཐོང་ཤིག བཤེས་གཉེན་ནི་ཡོན་ཏན། དཔུང་ཚོགས་ཡན་ལག་བཞི་རྨོངས་བཏབ་བམ། ནམ་སྲོས་ཀྱི་བར་དུ་བྲོངས་ཤིག ཆུ་ལོན་ནི་རགས། མ་རེག་ཙམ་དུ་དྲུང་དུ་བསྙེན་ཏེ་ནི་ཉེ་བ། གནས་ནས་སྤེད་པ་ནི་གནས་ནས་ཕྱུང་བ། ཉེ་ཞོ་མེད་པ་ནི་ལེགས་པའམ་སྐྱོན་མེད་པའམ་བཀྲ་ཤིས་པ་ལ་སོགས་པ་སྟེ་རྒྱས་པར་ན་སྔ་འགྱུར་གྱི་གསུང་རབ་རྣམས་རྒྱ་ཆེར་བཀླགས་པ་ལས་ཤེས་པར་འགྱུར་གྱི་མཐའ་དག་པ་ནི་ཡི་གེའི་ལས་སུ་ཆེ་ལ། འོན་ཀྱང་ཅུང་ཟད་བརྗོད་པས་བློ་གྲོས་ཀྱི་འཇུག་པ་འཕེལ་བའི་ཐབས་སུ་མཐོང་ནས། བཅོམ་ལྡན་རིག་རལ་དང༌། དབུས་པ་བློ་གསལ་ལ་སོགས་པས་མཛད་པའི་ཡི་གེ་ལས་ཀྱང་ཇི་ལྟར་རིགས་པར་བཏུས་ཤིང༌། དཔལ་ལྡན་བླ་མ་ལོ་ཆེན་གྱི་གསུང་ལས་འབྱུང་བའང་བསྣན་ཏེ་བྲིས་པའོ། ། 
    ཡང་འདིར། ལེགས་སྦྱར་གྱི་སྐད་ཟུར་ཆག་པས་བརྡ་རྙིང་པར་འཁྲུལ་པའང་འགའ་ཞིག་སྣང་སྟེ། ཨབ་ཅེས་པ་ཆུའི་སྐད་དོད་ཡིན་པ་དང༌། མར་ཆུང་ངུ་ལ་སྟོ་ཀ་ཞེས་པའང་ཆུང་ངུའི་སྐད་དོད་ཉིད་ཡིན་པ་དང༌། ཀོལ་མ་ཞེས་པ་གཟན་དྲོན་གྱི་མིང་དུ་ཡོད་པའང༌། ཀུལྨཱ་ཥ་ཟུར་ཆག་པ་དང༌། སྨན་དཔྱད་ལས་ནི༑ མོན་སྲན་སྡེའུ་སྲན་ཆུང་ལ་སོགས་པ་བཙོས་ནས་ཤིང་ཀུན་ལ་སོགས་པ་སྤོད་དུ་བཏབ་པའི་ཐུག་པ་ལ་འདོད་དོ། 
ཨ་ཎུ་ཞེས་པ་ཆུང་ངུའམ་ཕྲ་མོའི་སྐད་དོད་ཡིན་པ་ལ། ཨ་ནུ་ཞེས་གྲགས་པ་དང༌། མི་ཁེངས་པ་ཆེ་བ་ལ་མི་འགར་པོ་ཞེས་ཟེར་བའང༌། གརྦ་ཞེས་པ་ང་རྒྱལ་གྱི་སྐད་དོད་ཟུར་ཆག་པ་དང༌། མི་སྒྲོབ་ཆེ་བ་ཞེས་པའང༌། ཨཱ་ཊོ་པ་ཞེས་པ་བརྗིད་པའམ་བསྒྱིངས་པ་ཟུར་ཆག་པ་དང༌། ཀིངྐ་ར་ཞེས་པ་ཅི་བགྱི་སྟེ། ལས་བྱེད་དམ་ཕོ་ཉའམ་གཡོག་གི་སྐད་དོད་དུ་ཟུར་ཆག་པས་གིང་པ་དང༌། གིང་ཕོ་གིང་མོ་ཞེས་གྲགས་པ་དང༌། སྠུ་ལ་ཞེས་པ་སྦོམ་པོ་དང་རགས་པ་དང་རྒྱ་ཆེ་བའི་སྐད་དོད་ཟུར་ཆག་པས་ཐུལ་ཆེ་བ་ཞེས་པ་དང༌། དྷཱུ་ལི་ཞེས་པ་ཟུར་ཆག་པས་རྡུལ་ཞེས་པ་དང༌། བྷཱུ་ཀ་ཟུར་ཆག་པས་བུག་པ་ཞེས་པ་དང༌། བྲཱ་ཧྨ་ཎ་ཞེས་པ་ཚངས་པ་ལས་བྱུང་བ་སྟེ་ཟུར་ཆག་པས་བྲམ་ཟེ་དང༌། ཕལྐ་ཞེས་པ་རི་མོའི་སྐད་དོད་ཟུར་ཆག་པས་འཕལ་ཀ་དང༌།  ཀལྦའང་བསྐལ་པ་ཞེས་པ་བོད་ཀྱི་བརྡར་མཛད་པ་དང༌། ལཀྵྨཱི་ཀ་ར་ཞེས་པ་དཔའ་མཛད་དེ། ཟུར་ཆག་པས་ལེགས་སྨིན་ཀ་ར་དང༌། པིཎྚ་པ་བསོད་སྙོམས་པ་ཞེས་པ་སྟེ། ཟུར་ཆག་པས་པེ་ཉ་བ་དང༌། པེན་ད་བར་འདོན་པ་དང༌། བི་ཧཱ་ར་ཞེས་པ་གཙུག་ལག་ཁང་པ་ཞེས་པ་སྟེ། ཟུར་ཆག་པས་དཔེ་ཧར་དང་དཔེ་དཀར་དུ་བོད་པ་དང༌། ཨིནྡྲ་ནཱི་ལ་ཞེས་པ་དབང་སྔོན་ཏེ། ཟུར་ཆག་པས་ཨནྡ་རྙིལ་ཞེས་པ་དང༌། ཨ་མི་ཏཱ་བྷ་ཞེས་པ་འོད་དཔག་མེད་དེ་ཟུར་ཆག་པས་ཨ་མི་དེ་ཝ་དང༌། ཨཱརྱཱ་ཝ་ལོ་ཀི་ཏ་འཕགས་པ་སྤྱན་རས་གཟིགས་ཞེས་པ་ཟུར་ཆག་པས་ཨཱརྱ་པ་ལོ་དང༌། པུསྟ་ཀ་གླེགས་བམ་གྱི་སྐད་དོད་ཟུར་ཆག་པས་པོ་ཏི་ཞེས་པ་དང༌། སུ་ཏྲ་ཛཱི་ཝ་བུའི་འཚོ་བ་ཞེས་པ་ཟུར་ཆག་པས་འབོ་དེ་ཙི་དང༌། རུ་དྲཱ་ཀྵ་ཞེས་པ་དྲག་པོའི་མིག་ཅེས་པ་ཟུར་ཆག་པས་རག་ཤ་དང༌།  སིནྡྷཱུ་ར་ཞེས་པ་ལི་ཁྲིའི་སྐད་དོད་ཟུར་ཆག་པས། སེ་འདུར་ར་དང༌། ཀུངྐུ་མ་ཟུར་ཆག་པས་གུར་གུམ་དང༌། གུགྒུ་ལ་ཟུར་ཆག་པས་གུ་གུལ་དང༌། བིམྤ་ཞེས་པ་སྐུ་གཟུགས་ཀྱི་སྐད་དོད་ཟུར་ཆགས་པས་འབུམ་པ་དང༌།  འབི་འབི་ཞེས་པ་དང༌། གཉྫི་ར་མཛོད་ལྡན་ཏེ་ཟུར་ཆག་པས་འགན་འཇི་ར་དང༌།  ན་ཀུ་ལ་རིགས་མེད་དེ་ཟུར་ཆག་པས་ནེའུ་ལེ་དང༌། པ་ཏཱ་ཀ་ཟུར་ཆག་པས་བ་དན་དང༌། སཱ་ཙྪ་དམ་པའི་གཟུགས་བརྙན་ཏེ་ཟུར་ཆག་པས་ཚ་ཚ་ཞེས་པ་དང༌། མུཀྟི་ཀ་གྲོལ་ཅན་ཏེ། ཟུར་ཆག་པས་མུ་ཏིག་དང༌། ཀེ་ས་ར་ཞེས་པ་རལ་པ་ཡིན་པ་ཟུར་ཆག་པས་གེ་སར་དང༌། བྱཉྫ་ན་ཞེས་པ་ཚོད་མའམ་ཟས་སྤགས་མ་ལ་འཇུག་པ་ཟུར་ཆག་པས་བྱ་ན་དང༌། བྷེ་ཀ་སྦལ་པ་ལ་འཇུག་པ་ལ་མི་གཅེར་བུར་འཛིངས་པ་ལ་སྦེ་ཀ་ཞེས་པའང་ཟུར་ཆག་པ་དང༌། དྷིཀ་ཅེས་པ་ངན་པའི་སྐད་དོད་ཟུར་ཆག་པས་མི་གླན་པ་ལ་དིག་པ་དང༌། ས་ཧོ་ར་ཞེས་པ་རྒྱ་གར་གྱི་རྒྱལ་རིགས་ཡན་གར་བ་ཞིག་གི་མིང་ཟུར་ཆག་པས་ཟ་ཧོར་ཞེས་པ་དང༌། ཀ་ཊོ་ར་ཞེས་པ་སྣོད་ཀྱི་སྐད་དོད་ཟུར་ཆག་པས་ཀ་ཏོ་ར་དང༌། ལ་ཧུ་ཞེས་པ་ཡང་བའམ་མྱུར་བའི་སྐད་དོད་ཟུར་ཆག་པས་ལ་མོ་དང་ལ་གོར། མ་ཧཱི་རྵ་སར་ཉལ་གྱི་སྐད་དོད་ཟུར་ཆག་པས་མ་ཧེ་དང༌། བཟླས་པའི་སྐད་དོད་ཛ་པ་དང༌། ཛ་བྟི་ཟུར་ཆག་པས་འཛབ་ཅེས་སྔགས་ཀྱི་མིང་དུ་འཁྲུལ་པ་དང༌། ཏྲི་ཀ་ཞེས་པ་རི་མོ་ཉིས་རིམ་དང་ཁྲོན་པའི་མུ་ཁྱུད་ཀྱི་སྐད་ཟུར་ཆག་པས། པྲི་ཀ་དང༌། དགོག་(འདི་ལ་ལྐོག་ཟེར་བའང་ཡོད་)ཏུ་ཕྱིན་པ་ནི་རྒས་པ། གོ་ལ་ཟླུམ་པོའི་སྐད་དོད་གོ་ར་ཞེས་པ་དང༌། རིན་པོ་ཆེ་དུ་མ་ཕྱོགས་གཅིག་ཏུ་བཞུ་བ་གསེར་དམར་པོར་གྲགས་པ། ཛྷཻ་ཀྵི་མ་ཞེས་པ་ལ་ཟི་ཁྱིམ་དང༌། མགྲིན་པའི་སྐད་དོད་གྲཱི་བ་ཟུར་ཆག་པས་གྲེ་བ་དང༌། སྒྲོན་མེའི་སྐད་དོད་ཏ་ལ་ལ་ཟུར་ཆག་པས་ཏལ་ཙམ་དང༌། ཏལ་སྦྱིན་སོགས་མཐའ་ཡས་པར་སྣང་ཞིང༌། ཡང༌། ཁ་ཅིག་གིས་ལེགས་པར་སྦྱར་བའི་སྐད་དང༌། བོད་སྐད་ཤན་མ་ཕྱེད་པར་བོད་སྐད་ཀྱི་འབྲུ་བསྣན་པ་མཐོང་སྟེ། དེ་ཡང༌། སཻནྡྷ་པ་ཞེས་པ་རྒྱ་མཚོ་ལས་བྱུང་བ་སྟེ། ཚྭ་དང་རལ་གྲི་དང་རྟ་སོགས་ལ་འཇུག་པས་སྒྲ་དོན་སྐབས་སྟོབས་ཀྱིས་ཤེས་དགོས་པ་ལ། སེན་མོའི་བརྡ་སེ་གོལ་དུ་འཆད་པ་དང༌། ཨ་ག་རུའི་མིང་གི་རྣམ་གྲངས་ཤིམ་ཤ་པ་ཞེས་པའི་ཤིམ་གྱི་ཀླད་ཀོར་ང་ཡིག་ཏུ་ཀློག་པ། བོད་སྐད་ཀྱི་ཤིང་དུ་འཁྲུལ་ནས་ཤ་པའི་ཤིང་ཟེར་བ་དང༌། རི་པོ་ཏ་ལའི་(པོ་ཊ་ལའང་ཟེར། བོད་སྐད་གྲུ་འཛིན་)པ་ཡིག་ཁ་བསུམ་སྟེ༑ རི་བོ་ཏ་ལར་འདོན་པ་དང༌། སི་ཧླ་ལ་ཚིམ་བྱེད་དེ། ཏུ་རུ་ཀ་དང་མིང་གཅིག་པ་ལ། བསིལ་ལ་ཞེས་བསིལ་སྨན་དུ་འདོན་པ་དང༌། པི་སྦ་ལི་ཞེས་པ་གྲོག་མ་ལ་འཇུག་ཅིང་དེ་དང་འདྲ་བའི་སྨན་ནག་པོ་ལ་གྲོག་སྨན་པི་པི་ལིང་ཞེས་པའང༌། དྲོད་སྨན་པི་པི་ལིང་དུ་འདོན་པ་དང༌། ཤ་རི་རཾ་ཞེས་པ་གདུང་དང་སྐུ་ལ་འཇུག་པ་ལ། ཤ་ཞེས་པ་བོད་སྐད་དང༌། རཱི་རཾ་ཞེས་པ་རིང་བསྲེལ་གྱི་དོན་དུ་བཟུང་ནས།  གདུང་ཉ་རཱི་རཾ་དང༌། ཆུ་རཱི་རཾ་དང༌། མི་རཱི་རཾ་དང༌། བི་མ་ལ་མི་ཏྲ་དྲི་མེད་བཤེས་གཉེན་ཞེས་པ་ལ་བྱེ་མའི་ནང་ནས་མིག་བཀྲ་བའི་གཏམ་རྒྱུད་དང༌། ཏུ་རུ་ཥྐ་ཞེས་པ་གར་ལོག་གི་སྐད་དོད་ཡིན་པ་མ་ཤེས་པར།  ངན་པ་ཙམ་གྱི་དོན་དུ་བསམས་ཏེ་བསྐལ་པ་དུ་རུ་ཀ་དང༌། མེ་དུ་རུ་ཀ་དང༌། ཆུ་དུ་རུ་ཀ་དང༌། ས་དུ་རུ་ཀ་སོགས་ཟེར་བ་དང༌། ཨ་ཏི་ཡོ་ག་ཤིན་ཏུ་རྣལ་འབྱོར་ཡིན་པའི་ཨ་ཏི་ཉིད་ཟབ་མོའམ་ཉིང་ཁུ་ལྟ་བུའི་དོན་དུ་རློམ་པས་ཟབ་ཏིག་དང་ཡང་ཏིག་སོགས་དང༌། དོ་ཧ་ཞེས་པ་མི་ཟད་པའི་སྐད་ལ་གཉིས་ལ་རྒོད་པ་དང༌། ནཱ་རོ་པ་ཞེས་པ་རྩ་བཤད་པ་ཅེས་པའི་སྐད་དོད་ལ། ཨ་ན་ན་དང་རོ་རུ་སོང་ཞེས་པ་དང༌། ཏཻ་ལོ་པ་ཏིལ་བརྡུང་ལ། ཏེ་ན་ཏེ་ཟེར་ལོ་ཞེས་མང་དུ་འཆད་སྣང་བ་ནི་བརྗོད་པའི་ལམ་ལས་འདས་པ་ལྟ་བུར་སྣང་མོད། ཤིན་ཏུ་མི་མཁས་པས་སྨྲས་པ་ནི་དགག་པར་ཡང་མི་ལྡང་ངོ༌། ཞེས་མཁས་པ་དག་གསུང་ཞིང་ཕལ་ཆེར་ནི་མཁས་པ་སྔ་མ་དག་གིས་བཀག་པ་ལྟར་རོ། །
    ཁ་ཅིག་ཏུ་རྒྱ་ནག་གི་སྐད་བརྡ་རྙིང་དུ་འཁྲུལ་བ་སྣང་སྟེ། བློན་པོ་ལ་ཕྱིང་སང་ཞེས་པ་དང༌། དངུལ་རྫུས་མ་ལ་ཧ་ཡང་ཧ་ཞེས་པ་དང༌། རྒྱ་ལ་ཧུང་ལ་དང༌། གཞན་ཡང་གྲུམ་རྩེ་དང༌། ཅོག་རྩེ་དང༌། ལུགས་རྒྱུ་མཚན་བསྙད་པ་ལ་གཡང་རྩེ་ཞེས་པ་དང༌། ཕིང་ཆང་དང་གཟན་གྱི་མིང་ལ་ཟིན་གཟན་དང༌། ཅིང་ཕིང་དང༌། ཨས་མན་གུར་གུམ་སོགས་མང་དུ་སྣང་ལ། རྒྱལ་པོའི་ཞལ་ལ་གསེར་ཞལ་དང༌། བང་ཆེན་ལ་གསེར་ཡིག་པ་དང༌། གསེར་སྐྱེམས་སོགས་ཀྱང་རྒྱ་ནག་གི་བརྡར་སྣང་ཞིང༌། 
    ལ་ལ་ཧོར་གྱི་བརྡར་ཡང་སྣང་སྟེ། བཙུན་པ་ལ་པག་ཤི་དང༌། དབང་ཆེ་བ་ལ་དར་ཁ་ཆེ་དང༌། དར་རྒན་བྱིན་སོགས་མང་ལ། ཁ་ཅིག་བོན་པོའི་བརྡར་ཡོད་དེ། ལེགས་པ་ལ་གནམ་མཆོད་པ་དང༌། མི་ཤི་བ་ལ་གནམ་དུ་གཤེགས་པ་དང༌།  བསོད་ནམས་ཆེ་བ་ལ་གནམ་གྱིས་བསྐོས་པ་ཞེས་པ་དང༌། དབང་ཆེ་བ་ལ་གནམ་སའི་བདག་ཅེས་པ་སོགས་ཤིན་ཏུ་མང་ཞིང༌། ཁ་ཅིག་ནི་བོད་སྐད་ཉིད་མ་དག་པས་བརྡ་རྙིང་དུ་འཁྲུལ་པའང་ཡོད་དེ། ཀུཎྜ་ལིའི་བོད་སྐད་བདུད་རྩི་ཐབ་སྦྱོར་ལ། བདུད་རྩི་ཐལ་སྦྱོར་དང༌། ཨཙྪུ་ཥྨའི་བོད་སྐད། ཁོལ་བ་ལ་ཆོལ་བ་དང༌། གཡར་དམ་ལ་ཡལ་གམ་དང༌། རྨ་བྱའི་མིང་མདོངས་མཐའ་ཅན་ལ་མདོངས་ཐལ་ཅན་ཞེས་པ་དང༌། གཏའ་མ་ལ་གཏེ་པ། སྦྱོན་ཞེས་པ་ལ་བྱོན་ཞེས་པ་དང༌། ཞག་གི་སོར་རིས་ཞེས་སོར་མོ་གསུམ་གྱི་རི་མོ་ལ་ཞག་གི་ཟོ་རིས་ཞེས་པ་དང༌། དྲིང་ཞེས་པ་ནི་ནེ་ལེ་དང༌། པྲ་ཏྱ་ཡ་བསྒྱུར་པ་གཞན་གྱིས་འདྲེན་པའམ་རྐྱེན་གྱི་དོན་ཡིན་པ་དང༌། བཀའ་དྲིན་ཞེས་པ། པྲ་སཱ་ད་བསྒྱུར་བའང་མ་ཕྱེད་པ་དང༌། མི་བློ་བསྲལ་ཅན་ལ། བློ་རལ་ཞེས་པ་མཐའ་ཡས་ལ། ཁ་ཅིག་ནི་བོད་སྐད་ཉིད་ལ་ཞེ་སར་སྦྱར་བ་མ་གོ་བར་བརྡ་རྙིང་དུ་འཁྲུལ་བའང་སྣང་སྟེ། ཆུ་ལ་ཆབ་དང༌། མེ་ལ་ཞུགས་དང༌། རླུང་ལ་བསེར་བུ་དང༌། ས་ལ་དོག་མ་དང༌། རྡོ་ལ་གོར་མོདང༌། གནམ་ལ་དགུང་དང༌། གནམ་ལོ་ལ་དགུང་ལོ་དང༌། བདེན་པ་ལ་མད་པ་དང༌། བཞུགས་པ་ལ་གཞེས་པ་དང༌། ལྟོ་བ་ལ་ཕྱལ་དང༌། ཆབ་ཤོག ཆབ་སྲིད། ཆབ་འབངས། ཆབ་སྒོ་སོགས་ཀྱང་ཞེ་སའི་ཚིག་གོ །
    ཡང་རྒྱ་རྣ་རུ་ཅན་སོགས་(དབུས་པ་བློ་གསལ་)བརྡ་རྙིང་དུ་བཤད་སྣང་ཡང༌། དེ་དག་ནི་གབ་ཚིག་ཏུ་མཛད་པ་ཡིན་གྱི་བརྡ་རྙིང་མིན་ནོ། །
ཡང་ལ་ལ་ནི་ཞང་ཞུང་གི་སྐད་དུ་སྣང་སྟེ། སླེ་ཏྲེས་དང་ཕྱེ་མ་ལ་ཏྲེས་སམ་དང༌། ཞིབ་མོ་ལ་ཅུར་ནིས་སོགས་སྨན་དཔྱད་ཀྱི་སྐབས་སུ་མཐའ་ཡས་པ་སྣང་བ་དང༌། དེར་ནི་ལེགས་སྦྱར་ཟུར་ཆག་པའང་མང་སྟེ། སཱུ་ཀྵྨཻ་ལ་ཞེས་པ་ཨེ་ལ་ཕྲ་མོའི་སྐད་དོད་ལ། སུག་མེལ་དུ་གྲགས་པ་སོགས་མཐའ་ཡས་མོད་ཀྱང་ཡི་གེ་མང་བའི་འཇིགས་པས་སྤྲོས་པ་བསྡུའོ། །
འོན་ཀྱང་འདི་ཙམ་ཞིག་ལ་བརྗོད་པ་མིན་ན་ཚིག་མ་གོ་བས་དོན་ལ་འཁྲུལ་པ་ཤིན་ཏུ་མང་པོ་མཐོང་བ་དེ་དག་སླར་ཡང་གྱ་ཚོམས་སུ་གྱུར་ཏེ། གསུང་རབ་ཀྱི་ཚིག་དོན་ཕྱིན་ཅི་ལོག་ཏུ་འཆད་པར་འགྱུར་རོ། །
དེས་ན་འཆད་པ་དང་རྩོམ་པ་དང་ཞུ་ཆེན་གྱི་གྲྭར་མཆི་བ་དག་གིས། གསར་རྙིང་གི་བརྡའི་ཁྱད་པར་འདི་ཙམ་ཞིག་མི་ཤེས་སུ་མི་རུང་བར་བྱས་ཏེ་གསུང་རབ་དགོངས་འགྲེལ་དང་བཅས་པ་ཆུད་མི་གསོན་པ་ལ་བསླབ་པར་བྱའོ། །ཞེས་འདོམས་པར་བྱེད་དོ། །
    གངས་རིའི་ལྗོངས་འདིར་མཉམ་མེད་རྒྱལ་བའི་བཀའ། །དགོངས་འགྲེལ་བཅས་པ་འགྱུར་རོ་ཅོག་རྣམས་ཀྱི། །གསར་རྙིང་བརྡ་ཡི་ཁྱད་པར་མཐའ་ཡས་པ། །ཆོས་སྤྱན་མངའ་བའི་འཇིག་རྟེན་མིག་རྣམས་ཀྱིས། །སྤྱོད་ཡུལ་མིན་ན་བདག་ལྟས་ཅི་ཞིག་རྟོགས། །དེ་སླད་འཁྲུལ་པའི་ཆ་རྣམས་ཚིག་དང་དོན། །ཇི་བཞིན་མཁྱེན་པའི་མཁས་པས་བཟོད་མཛད་དེ། །ལེགས་པར་བཤད་པའི་བདུད་རྩིས་མཉེས་པར་མཛོད། །ལྷག་བསམ་དག་པའི་དགེ་ལེགས་ནི། །ཟླ་ཟེར་འཐུངས་པའི་ཀུནྡས་ཀྱང༌། མཚོན་པ་མིན་དེས་རྒྱལ་བའི་བསྟན། །འཁྲུལ་མེད་ཡུན་དུ་གནས་གྱུར་ཅིག།། །།ཅེས་བྱ་བ་འདི་ཡང་གདོང་ངན་ཞེས་བྱ་བའི་ལོ། དགེ་བའི་བཤེས་གཉེན་འགའ་ཞིག་གིས་ཞལ་ཏ་ཕེབས་པ་དང༌། ཤྲཱི་མནྨ་ཎི་ཀས་འཕྲལ་དུ་བསྐུལ་ཞིང་ཡི་གེའི་རྐྱེན་སྦྱར་བ་ལ་བརྟེན་ནས། སྐྱོགས་སྟོན་གྱིས་རེག་ཟིག་ཏུ་བཀོད་པའོ། །
མཆན།    མི་རིགས་དཔེ་སྐྲུན་ཁང་གིས་བཏོན་པའི་དེབ་གཟུགས་གཞིར་བཟུང་ནས་བསྒྲིགས་ཤིང། དེ་ནི་ལྷ་སའི་པར་མ་གཞིར་བཟུང་སྟེ་བསྒྲིགས་འདུག
རྩོམ་པ་པོའི་ལོ་རྒྱུས་མདོར་བསྡུས།
༄༅། །སྐྱོགས་སྟོན་ལོ་ཙཱ་བ་ངག་དབང་རིན་ཆེན་བཀྲ་ཤིས་ནི་ཕྱི་ལོའི་དུས་རབས་བཅོ་ལྔ་པའི་དུས་མཇུག་ཏུ་འཁྲུངས་པའི་ལོ་ཙཱ་བ་ཞིག་ཡིན། དགུང་ལོ་ཆུང་ངུའི་དུས་ནས་ཞ་ལུ་དགོན་གྱི་ཆོས་གྲྭར་ཞུགས་ཤིང་རབ་བྱུང་དང༌། དགེ་ཚུལ། དགེ་སློང་གི་སྡོམ་པ་རྣམས་རིམ་པས་བཞེས་ཏེ། འདུལ་བའི་ཆོས་གཞུང་སོགས་ལ་ཐོས་བསམ་མཛད། ལྷག་པར་དུ་ཞ་ལུ་ཆོས་སྐྱོང་བཟང་པོ་(༡༤༤༡ – ༡༥༢༧)བཤེས་གཉེན་དུ་བསྟེན་ནས་མདོ་སྔགས་རིག་གནས་དང་བཅས་པར་སྦྱངས་པ་དཔྱིས་ཕྱིན་པར་མཛད་པས་མཁས་པ་ཆེན་པོར་གྱུར། ལེགས་སྦྱར་གྱི་སྐད་ཡིག་ལ་ཡང་ནང་བྱན་ཆུད་པ་མཛད་དེ་བསྟན་བཅོས་གཅིག་ཙམ་བོད་ཡིག་ཏུ་བསྒྱུར་བར་མཛད། རབ་བྱུང་དགུ་པའི་མེ་སྤྲེལ་ཕྱི་ལོ་༡༥༣༦ ལོར་《བརྡ་གསར་རྙིང་གི་རྣམ་གཞག་ལི་ཤིའི་གུར་ཁང་》མཛད། ཁོང་གི་གསུང་རྩོམ་ནི་《མངོན་བརྗོད་ཉེར་མཁོ་བསྡུས་པ་》དང། བསྒྱུར་རྩོམ་ནི་《བསྟན་འགྱུར་ལས་ཙན་དྲ་པའི་ཡི་གེའི་འགྲེལ་པ་》བཅས་བཞུགས། དག་ཡིག་འདི་ནི་བོད་རབ་བྱུང་བརྒྱད་པ་གདོང་ངན་ཞེས་པ་མེ་ཕོ་སྤྲེལ་ལོ་སྟེ། ཕྱི་ལོ་༡༡༣༦ ལོར་བརྩམས་པའི་བརྡ་གསར་རྙིང་གི་ཁྱད་པར་སྟོན་པའི་དག་ཡིག་ཅིག་ཡིན། 
སྤྱི་ཚོགས་ཚན་རིག་ཁང་མི་རིགས་བརྟག་དཔྱད་ཁང་གི་རྣམ་རྒྱལ་ཚེ་རིང་ལགས་ཀྱིས་རྒྱ་ཡིག་ཏུ་བསྒྱུར་གནང་མཛད་ཡོད།
    ལོ་རྒྱུས་ཞིབ་པ་མ་རྙེད་པས་འཁྲུངས་འདས་ཀྱི་ལོ་ཚིགས་སོགས་རྒྱས་པ་ཞིག་འགོད་ཐབས་མ་བྱུང༌ངོ་།།
༄༅། །བོད་ཀྱི་བརྡ་སྤྲོད་ངག་སྒྲོན་གྱི་རྩ་བ་བཞུགས་སོ།།
དཔལ་ཁང་ལོ་ཙཱ་བ་ངག་དབང་ཆོས་ཀྱི་རྒྱ་མཚོ།(༡༤༥༦-?)
༄༅། །ཀུན་མཁྱེན་ཤཱཀྱ་ཀརྨ་པ། །ཀ་ར་ཀ་ཏན་ཀ་ཤི་ཀ །ནགས་ཀླུང་ཆུ་ཀླུང་དབའ་ཀློང་ཀླུ། །ཀ་དག་ཀློང་ཡངས་ཀློང་དུ་གྱུར། །ཀ་ཀུ་བྷ་ཡ་ཀ་དམྤ། །ཀ་ཤ་ཀུ་ཤ་ཀ་མ་ལ། །ཀུནྡ་ཀུ་མུད་ཀིང་ཤུ་ཀ །ཀ་ར་ཝཱིར་ཀེ་ཏ་ཀ །ཤིང་ཀུན་ཨ་ཀྲོང་དར་ཡ་ཀན། །ཀ་པེད་ཀུ་བ་ཀིམ་པའི་འབྲས། །ཀཎྜ་ཀ་རི་གཡའ་ཀྱི་མ༑ ༑ན་རཱི་ཀེ་ལ་ཀ་ཀོ་ལ། །ཀེ་ལ་ཤ་དང་ཀ་ལིངྐ༌། །ཀཽ་ཤཱམྦཱི་དང་ཀོ་ས་ལ། །ཀ་མ་ཏ་དང་ཀོའུ་ཤི་ཀ །ཀཱཏྱཱ་ཡ་ན་ཀཽཎྜི་ནྱ། །ཀེའུ་ཚང་དུ་ཀོ་ཀྲད་དང༌། །ཡུངས་ཀར་ཀ་རུ་ཐོད་ལེ་ཀོར། །ཀུ་ཤུ་གུར་ཀུམ་ཀ་ཅ་ཀུན།། བསགས་ཀྱང་འཐབ་ཀྲོལ་ཕུང་ཀྲོལ་རྒྱུ། །ཀྱེ་མ་ཀྱི་ཧུད་ཀྱེ་ཧོ་ཀྭ །ཀྱེ་ཀྱེ་ཀྱོང་ཀྱོང་ཀོང་ཀོང་དུ། །ཀྲོག་ཀྲོག་ཀྲབ་ཀྲབ་མགོ་ཀྱོག་ཀྱོག །ཀྲོང་ཀྲོང་ཀོག་གིས་ཀེར་ལངས་ནས། །ཀུ་རེས་དོ་ཀེར་ཀོ་སྐོ་འདེགས། ། ཀུ་ཅོ་ཀྱལ་ཀ་ཀླན་ཀའི་རྒྱུ། །འོན་ཀྱང་ལན་ཀན་ཉེན་ཀོར་དུ། །ཀ་ལན་ཏ་ཀ་ཅོ་ཀ་དང༌། །ཀ་ལ་པིངྐའི་ཀྱུར་ཀྱུར་སྐད། །ཀིའུ་ཀུན་དོང་ཀག་ཀི་ཀང༌། །སྟོད་ཀོར་ཀླད་ཀོར་ཀླད་དོན་དང༌། །ཀེ་ཤ་ཞབས་ཀྱུ་ལྕགས་ཀྱུས་བཏབ། །ཀར་ཀར་ཟུག་ལངས་བད་ཀན་ཆུའི། །ཀུ་ཡ་ཀན་འོག་རྩ་ཀྱལ་ཀྱལ། །རུས་ཀྲང་ཀྲང་ངེ་སྐྱིལ་ཀྲུང་བཅས། །འབྱམས་ཀླས་མཐའ་ཀླས་ཀློག་ཀྱང་ཀླག །སྟོན་ཀ་དཔྱིད་ཀ་གཉིས་ཀའི་དུས། །གླང་ཆེན་ཐལ་ཀར་བེར་ཀས་བརྡུངས། །ཀ་ལཱ་པ་ཡིས་ཀླ་ཀློ་བཅོམ། །ཀ་བ་ཀ་ཙ་ལིནྡས་ཀླུབས། །ཀརྴ་པ་ཎ་ཀེ་ཀེ་རུ། །ཀང་ཀ་འདི་ཀོ་ཀླག་ཅོར་ཆེ། །ཀེང་རུས་ཀ་ལིའི་ཀླད་པ་ཟ། །ཀུན་ནས་ཀུན་ཏུ་པགས་ཀབ་ཀོབ།། ཀུ་ཧུའི་མགྲིན་སོགས་ཀ་རྐྱང་ངོ༌། །དཀར་ཆག་མ་དཀྲུགས་དཀོར་མཛོད་དཀྲོགས། །དཀྱིལ་འཁོར་དཀྱིལ་དུ་དཀྲོང་བསྐྱེད་དཀའ། །དཀའ་ཐུབ་དཀའ་སྤྱད་དཀོན་ཅོག་དཀོན། །མདོག་དཀར་དཀྱེལ་ཆེ་སྤྱན་དཀྱུས་རིང༌། །དཀྱུས་མའི་དཀོར་རྫས་དྲི་མ་དཀུ། །དཀོས་ཐག་ཀུན་དཀྲིས་གོས་ཀྱིས་དཀྲིས། །དཀུ་སྐབས་དཀུ་ཟླུམ་དཀུ་མ་རྙོངས། །སྤྲིན་དཀྲིགས་ཞོ་དཀྲོགས་རོལ་མོ་དཀྲོལ། །དཀར་ཡོལ་ཆག་དཀྲུམ་དཀྱུ་སར་དཀྱུས། །དཀའ་འགྲེལ་དཀྲིགས་ཕྲག་དཀན་གཟར་པོ། །ཕན་ཚུན་དཀྲུགས་སོགས་ད་འཕུལ་ཀའོ། །བཀྲ་ཤིས་བཀྲག་མདངས་ཚོན་བཀྲ་བཀྲམ། །བཀའ་བསྒོས་ཁྲལ་ཁལ་སྲད་བུ་བཀལ། །ཕོ་ཉ་སྟོན་མོ་འོད་སྤྲུལ་བཀྱེ། །དགོངས་པ་ཁྲལ་བཀྲལ་དགོངས་བཅིངས་བཀྲོལ། །དྲི་མ་བཀྲུ་བཀྲུས་བཀྲེན་ཅིང་བཀྲེས། །བཀར་ནས་བཀྱིགས་ཏེ་སྲོག་བཀུམས་བཀྲོངས། །བཀད་སར་སྣོད་བཀང་ཐུགས་དམ་བཀང༌། ། བསྙེན་བཀུར་བཀུར་སྟིས་གོང་དུ་བཀུར། །བཀོད་ལེགས་བདེར་བཀོད་ཟུར་བཀོལ་དང༌། །ཤིང་བཀུག་བཀས་ཤིང་གཡོག་ཏུ་བཀོལ། །གནང་བཀག་སྨན་བཀུ་བཀུས་ཏེ་བོར། །གོས་བཀབ་གཞུ་བཀང་རྩ་བ་བཀོག །བཀའ་དྲིན་བཀའ་བཏགས་བཀའ་བློ་བདེ། །བཀའ་བཀྱོན་བརྒྱད་བཀག་ཁོན་དུ་བཀོན། །ལམ་བཀག་སྤ་བཀོང་རྒྱལ་པོས་བཀྲབས། །ལུས་བཀན་ལག་བཀན་བཀྲོས་ནས་བཀྲི། །མདོ་བཀླགས་མགོ་བཀད་ཐགས་ཀྱི་བཀད། །བཀྱལ་བའི་ངག་སོགས་བས་འཕུལ་ཀའོ། །རྐང་ལག་རྐ་ཞིང་རྐན་དང་རྐུབ། ། ཆོམ་རྐུན་རྐྱན་དང་ཕྱེ་རྐྱལ་རྐུ། །རྐོང་པ་ཆིག་རྐྱང་ས་རྐོ་རྐོས། །གན་རྐྱན་རྐེད་རྐྱོང་རྐོན་པ་འཛུགས། །རྐ་མགོའི་རྐྱལ་རྩེད་རི་དྭགས་རྐྱང༌། །རྒྱུ་རྐྱེན་ལ་སོགས་རར་བཏགས་ཀའོ། །ལྐོག་གྱུར་ལྐོག་མ་ལྐོག་ཤལ་དང༌། །ངག་ལྐུགས་ལ་སོགས་ལར་བཏགས་ཀའོ། །སྐ་ཅོག་སྐལ་ལྡན་སྐར་མ་སྐག །སྐུ་སྐེམ་སྣུམ་སྐུད་སྐུད་པ་སྐྱོལ། །སྐྱོ་མའི་སྐྱག་པ་སྐྱུང་ཀས་སྐྱུད། །སྐ་རགས་སྐྱེར་སྐྱ་སྐྱུ་རུ་ར། །སྐྱེས་བུ་སྐྱེམས་ཀྱི་སྐོམ་སྐྱུར་སྐོལ། །གོས་སྐོན་སྐྱེན་ཡང་སྐྱུར་བས་སྐྱོ། །སྐེམ་བྱེད་སྐུལ་བྱེད་སྐོར་བ་བྱེད། །སྐྱུ་རུམ་སྐྱུ་གང་སྐྱུགས་པས་སྐྱེངས། །སྐྲན་དང་སྐྱིགས་བུ་སྐྱ་རྦབ་སྐྲངས། །རི་སྐྱེགས་ཆུ་སྐྱར་སྐྱ་གའི་སྐད། །སྐུན་བུ་སྐམ་པ་སྐྱ་བ་སྐྱོགས། །དགེ་སྐོས་བྲོ་སྐྲབ་ཌ་རུ་སྐྲོག །སྐུད་པོ་སྐྱོ་ངོགས་སྙན་སྐྱོས་སྐྲག །རྒྱ་སྐྱེགས་སྐྱེད་ཚལ་སྐྱེར་བའི་སྐས། །སྐེ་དང་ཨོག་སྐོར་ཆུ་སྐྱེགས་སྐྱེས། །སྐྱི་གཡའི་སྐྱོན་སྐྱོབ་སྐྱབས་འགྲོ་སྐྱོར། །འཚོ་སྐྱོང་རེ་སྐོང་སྐྱིན་གོར་སྐོགས། །སྲབ་སྐྱོགས་སྐྱེས་བཟང་རྒྱལ་གྱི་སྐུགས། །བྱ་སྐྱིབས་སྐར་ཁུང་སྐོར་ཚེར་སྐྱིད། ། སྐྱེལ་མ་སྐྱེས་ཆེན་སྐྱོས་མ་སྐྲོད། །ཆུ་སྐྱོམ་ཞོ་སྐྲོག་རྩིས་ཀྱི་སྐྱེག །ཇི་སྐད་འདི་སྐད་ཁ་སྐོང་སྐབས། །ས་སྐྱོང་སྐྱང་ནུལ་སྐམ་རེ་སྐན། །སྐ་ཅིག་སྐྲ་སྐྱེས་ཤིང་སྐྲུས་པ། །སྦས་སྐུངས་མཐའ་སྐོར་སྐོབས་སུ་ཆུད།། རང་སྐལ་སྐྱེ་མཆེད་ཐུགས་དམ་སྐོང༌། །བྱ་སྐོན་སྐྱི་དཀར་སྐྱེ་ཚེའི་འབྲུ། །སྐྱོ་མ་སྔ་བཙན་སྐྱིལ་ཀྲུང་སྐྱོད། །སྐྱ་རེངས་ཞལ་སྐྱིན་སར་བཏགས་ཀའོ། །འདོད་ལ་བརྐམ་པས་བརྐུ་བྱ་བརྐུས། །སྲ་བརྐྱང་ལག་བརྐྱང་བརྐོ་བྱ་བརྐོས། །བས་འཕུལ་ར་མགོ་ལྡན་པའི་ཀའོ། །བྱུག་པ་བསྐུ་བསྐུས་ལག་བསྐུམ་བསྐུམས། ། འཕྲིན་འགན་དབང་བསྐུར་ཆོས་ལ་བསྐུལ། །ནོར་བསྐྱི་བསྐྱིས་དང་སྐྱིན་པ་བསྐྱལ། །གོས་བསྐོན་རྟར་བསྐྱོན་བསྐྱར་ནས་བསྐྲད། །གཅོམ་བསྐྱུངས་ཟས་བསྐྲུ་བསྐྱེད་ཅིང་བསྐྲུན། །བསྐལ་མེས་མཚོ་བསྐམས་ཆུ་བསྐྱིལ་བསྐྱམས། །བསྐལ་དོན་བསྐུངས་ཤིང་འཇིགས་བསྐྱབས་བསྐྱངས། །འཕོ་བསྐྱས་རྒྱང་བསྐྱུར་བྱ་བ་བསྐྱུངས། །མི་བསྐྱོད་རྒྱ་བསྐྱེད་བརྗེད་པའི་བསྐྱུད། །བས་འཕུལ་ས་མགོ་ལྡན་པའི་ཀའོ། །
གོ་ཁྲབ་ཁྲི་ཕྲག་ཁྲག་ཁྲིག་ཁུར། །ཁོང་ཁྲོ་ཁོན་འཛིན་ཁྲོ་བོ་ཁྲོས། །ཁྲོ་དང་ཁྲོལ་ཚགས་ཁྲུད་ཁུས་ཁྲུས། །ཁོང་ཁྲག་ཁྲག་ཁྲུག་ཁྲུང་ཁྲུང་ཁྱུ། །ཚུལ་ཁྲིམས་ཁྲིས་འཇགས་ཁྲིམས་ཀྱི་ཁྲལ། །ཁྲུ་གང་ཁྲུན་རིང་ཁྲམ་ཁ་ཁྲ། །ཁྲོམ་ཁྲོད་ཁྲི་སྟེང་ཁང་ཁྱིམ་ཁྱམས། །བྱ་ཁྲ་ཁྱིས་ཁྱེར་ཁྱོར་བ་ཁྲེ། །ཁོ་ར་ཁོར་ཡུག་ཁྲོན་ཆུ་ཁྲེམས། །སིལ་ཁྲོལ་ཁམས་གསུམ་ཁྲམ་པས་ཁྲེལ། །དུར་ཁྲོད་སྣ་ཁྲིད་ཁྲུམས་སྟོད་སྨད། །ཁྲོ་གཉེར་ཁྭ་ཏ་ཁ་རྐྱང་ངོ༌། །མཁན་པོས་ས་མཁར་མཁྲང་མཁྲེགས་མཁྱེན། །མཁྱུད་སྤྱད་དཔེ་མཁྱུད་ཞུ་མཁན་མཁོ།། མ་མཁལ་མཁལ་མ་མཁུར་འཛུམ་མཁས། །མཁན་ཁྲོད་མཁོས་ཕབ་སྔ་མཁོ་བཞིན། །མཁའ་མཉམ་མཁྲིས་ནད་མེད་པར་མཁྱེན། །ཆུ་མཁྲིས་མཁྲིག་མ་མས་འཕུལ་ཁའོ། །བློ་འཁུམས་ཞེ་འཁོན་འཁང་ཞིང་འཁུ། །འཁྱགས་ནས་མཐའ་འཁོབ་འཁྱར་ཞིང་འཁྱམས། །རྒས་འཁོགས་འཁོས་ཆུང་རྐང་འཁུམ་འཁྱོག །འཁྱོར་འཁྱོམ་འཁར་བར་འཁྲིལ་འཁྲིས་འཁྱུད། །འཁྲིག་ཚིག་ངག་འཁྱལ་འཐབ་འཁྲུག་འཁྲུལ།། འཁྲི་བ་འཁྲུ་འཁྲུད་འཁྲི་ཤིང་འཁྲུངས། །གདུགས་འཁྱིར་བྲོ་འཁྲབ་འཁར་རྔ་འཁྲོལ། །སེམས་འཁོལ་སེམས་འཁྲུགས་འཁྱུག་པོར་འཁྱུས། །ཁུར་འཁུར་ཁྲལ་འཁྲི་འོད་འཁྱིམས་འཁྱིལ། །འཁོར་བར་འཁྲེན་པ་འཁྲས་ཤིང་འཁར། །མ་འཁྱིག་མ་འཁྱེར་སྣུམ་འཁུར་འཁུར། །མ་འཁྱུར་བྲེད་འཁྲིམས་འཁམས་ཤིང་འཁུན། །འཁོར་ལོ་འཁོད་ཀྱང་འཁོར་བཅས་འཁོབས། །གཡོག་ཏུ་འཁུལ་འཁོལ་སྲད་བུ་འཁལ། །འཁྲ་སར་མ་འཁྱོལ་འཁྲིད་པར་འཁུམས། །རུས་ཀྱི་འཁོན་སོགས་འས་འཕུལ་ཁའོ། །
གྲུབ་མཐའ་གྲུབ་ཐོབ་གྲངས་མེད་གྲོལ། །རལ་གྲི་གྲོ་གས་གྲིལ་ཞེས་གྲག །གྲུལ་བུམ་གྲང་ནད་གྲུམ་བུས་གྲོངས། །མོན་གྲུ་ནམ་གྲུ་གྲེ་གྲོ་བཞིན། །ཆོས་གྲྭའི་གྲལ་དུ་རིམ་གྲོ་གྲབས། །ཡུལ་གྲུ་གྲུ་བཞི་གྲུ་ཁའི་གྲོང༌། །གྲ་མ་སྤུ་གྲི་གྲུ་འཛིན་རི། །མོན་ལུག་གླ་སྒང་གྲོའི་སྦང་གླུམ། །གྲ་ཕུབ་གྲོ་མ་མོན་སྲན་གྲེའུ། །གྲོད་པ་གྲོན་ཅན་གྲུང་ཞིང་གྲིམས། །གྲམ་པ་ཆུ་གྲོག་གྲེ་བའི་གྲོགས། །གྲིབ་མར་གྲོས་གླེང་རེ་གྲོན་མེད། །གླ་རྩི་གླ་རྔན་གླུད་ལྟར་གླེན། །འཛམ་གླིང་གླེགས་བམ་གླིང་བུའི་གླུ། །ཕོ་གླང་གླང་ཤུ་གློག་པའི་ནད། །གློ་བའི་གློ་དགོག་ལེབ་མོར་གླེབས། །གླང་ཆེན་གློས་ཕབ་གློད་ནས་གླལ། །གློ་འབུར་གློ་བུར་གློ་རྡེག་གློག །གླགས་རྙེད་ལན་གླན་ལྷན་པ་གླན། །སྒོ་གླེགས་ཆོས་གོས་གླེགས་བུའི་གྲྭ། །གླ་གོར་ཞོ་ཤ་མདུན་མ་གླེང༌། །བྱ་གླག་གྲོག་མ་གྲིབ་གྲིབ་གནོན། །གྲོག་པོར་གྲུ་མོ་ཆག་གྲུམ་གྲུབས། །དངོས་གྲུབ་གྲུ་ཆར་འབེབས་པར་གྲགས། ། ཤ་བའི་གྭ་དོར་ག་རྐྱང་ངོ༌། །དགེ་བསྙེན་དགེ་ཚུལ་དགའ་དགྱེས་དགོད། །དགུང་སྔོན་དགུ་ཚིགས་དགྱེ་ཞིང་དགུ། །ཉིན་དགུང་དགེ་བཤེས་ཡོད་དགུ་དགུག །དགེ་སྦྱོང་དགེ་སློང་དགེ་འདུན་དགུས། །དགྲ་བཅོམ་དགོངས་དགྲོལ་ཡི་གེར་དགོད། །དགག་སྒྲུབ་སྣོད་དགང་དགོན་པར་དགར། །དགོ་བས་ཕ་བ་དགོ་དགོ་དགས། །ཁལ་དགལ་ལྷན་པ་དགབ་དང་དགོག །སྐྱེ་དགུས་དགེ་ལེགས་དགེ་སྒྲུབ་དགོས། །དགོངས་མོ་ཟོང་དགྲམ་མེ་ཏོག་དགྲམ། །དགུན་དུང་ཅན་དུ་དགུན་ཀ་སྡོད། །དགུང་ལོ་ལ་སོགས་དས་འཕུལ་ཀའོ། ། བཀའ་བགྲོ་བགྲོ་གླེང་བགྱི་བགྱིད་བགྱིས། །གོ་བགོས་བགེགས་ཀྱིས་བགྲོད་ལམ་བགགས། །དུས་འགྱངས་ཚོད་བགམ་བགོ་བ་བགོས། །བགྲེས་པོས་མིག་བགྲད་བགྲང་ཕྲེང་བགྲངས། །བགྲུས་པའི་འབྲས་བགོས་གད་མོ་བགད། །གོམ་པ་བགོམས་ཤིང་རྙོག་མ་བགྲུངས། །བགོ་སྐལ་ལ་སོགས་བས་འཕུལ་གའོ། །མགོ་མགུར་མགུལ་མགྲིན་མགར་མགོན་མགུ། །མགལ་དུམ་མགལ་མེ་གཏོར་མགྲོན་མགྱོགས། །ཡ་མགལ་མ་མགལ་མས་འཕུལ་གའོ། །འགྲོ་འགྲེང་འགྲིམ་འགྲུལ་འགྱིང་འགྲོས་འགྲན། །འགྲངས་འགེངས་འགག་འགོག་འགགས་འགས་འགྲིབ། །འགྱངས་འགོར་འགྱེས་འགྲོགས་དགོངས་འགྲེལ་འགྲོལ། །འགྱེལ་འགྲིལ་འགྲོངས་འགུམ་འགལ་འགྲས་འགྱོད། །འགོལ་སར་འགྲམ་འགུལ་ནོར་འགྱེ་འགྱེད། །འགན་འཁུར་འགོང་པོའི་འགོ་ནད་འགོས། །འཕེལ་འགྲིབ་འགྱུར་འགྱུས་མི་འགོང་དང༌། །ལམ་འགྲོན་འགའ་འགུགས་རྩིག་འགྲམ་འགོད། །བརྩོན་འགྲུས་འགོ་མའི་ཆུ་འགྲེམས་འགྲུབ། །མགོ་འགེམས་རིགས་འགྲེ་ཚེས་ཀྱི་འགྲིབ། །འཐབ་མོ་འགྱེད་སོགས་འས་འཕུལ་གའོ། །རྒོད་པོ་རྒྱ་མཚོར་རྒལ་ཕྱིར་རྒྱུ། །གཏམ་རྒྱུད་ཕྲེང་རྒྱུད་རྒྱུད་མང་རྒྱན། །བྱ་རྒོད་རྒན་པོ་རྒ་ཤིའི་རྒུད། །ཕས་རྒོལ་རྒྱང་འཕེན་མགོ་ལ་རྒྱོབ། །རྒོད་མའི་རྒྱབ་རྒྱས་རྒྱང་རིང་རྒྱུག །རྒྱ་བོ་དམུ་རྒོད་ཕྱག་རྒྱར་རྒྱོ། །རྒྱ་ཚ་རྒྱམ་ཚ་རྒྱགས་ཕྱེའི་རྒྱུགས། །རྒྱུ་མཚན་ལོ་རྒྱུས་བྱིང་རྒོད་རྒྱུ། །རྒྱལ་བའི་རྒྱུད་རྒྱལ་རྒྱུ་སྐར་རྒྱལ། །ཤེས་རྒྱུད་རྒྱས་བཏབ་ང་རྒྱལ་རྒྱགས། །རྒྱ་གྲམ་རྒྱན་པོ་རྒྱན་དང་རྒྱལ། །རྒུན་འབྲུམ་རྒྱ་ཤུག་ཉ་རྒྱར་རྒྱུ། །རྒྱུས་པ་རྒྱུ་མ་ལུ་གུ་རྒྱུད། །གྲུ་རྒྱོངས་རྒྱང་ཤིང་སྨིག་རྒྱུའི་རྒྱུན། །རྒྱ་ཡུལ་རྒྱ་ཆེ་ལྟོ་རྒྱབ་སྐྱིད། །རྒྱལ་མཚན་རྒྱལ་སོགས་རར་བཏགས་གའོ། །ལ་ལྒ་ལྒང་པ་གཅིག་པུར་ངེས། །སྒོམ་ཆེན་བློ་སྒམ་སྒྲིན་པོར་སྒྲུན། །ལྕགས་སྒྲོག་སྒོར་མོར་སྒྲིམ་ཞིང་སྒྲིལ། །སྒྱིད་སྐྱུར་སྒྱིད་ལུག་སྒྱེད་བུ་སྒྱེལ། །སྒྱུ་རྩལ་གཡོ་སྒྱུ་སྒྱུ་མ་སྒྲུང༌། །སྒམ་སྒྲོམ་སྒྲོ་བ་སྒྲེ་སྒྱེ་འུ། །སྒྱུག་མོས་སྒོ་ང་སྒོག་ཟོས་སྒྲེགས། །སྡིག་སྒྲིབ་ཆུ་སྒྲོལ་ཆོས་སྒྲ་སྒྲོགས། །བྱ་སྒྲོ་བཤད་སྒྲོས་མཆུ་སྒྲོས་སྒྲིགས། །སྒལ་ཚིགས་སྒུལ་སྐྱོད་སྒ་སྒེའུ་གཤེར། །སྒྲེན་མོར་སྒོ་དྲུང་སྒེག་མོ་སྒུག །སྒྱིད་པར་གོས་སྒབ་སྒྲོ་གུས་སྒྲོག །དབང་སྒྱུར་འཁོར་ལོ་སྒྱུར་སྒྱུར་བྱེད། །ལག་སྒྲེང་ཟས་སྒོང་བུ་རམ་སྒོར། །སྒར་དུ་རྟ་སྒས་སྒྲོན་མེ་སྒྲིབ། །སྲིད་སྒྲུབ་ཀླུ་སྒྲུབ་སྒྲོལ་མ་སྒྲུབ། །མནའ་སྒོག་སྒྱོགས་རྡོས་སྒུ་དོ་གཅོག །ད་སྒོས་སྒོས་སུ་རྩིག་པ་སྒྲོན། །སྒུ་སྟེགས་སྒང་གཤོངས་ཚ་སྒོ་ཅན། །སྒྲོབ་དང་སྒྲོམ་སོགས་སར་བཏགས་གའོ། །བརྒལ་བརྟག་བརྒལ་ལན་བརྒྱད་ཅུ་བརྒྱད། །ཕྲེང་བ་བརྒྱ་ཕྲག་བརྒྱུས་པས་བརྒྱན། །ཆུ་བརྒལ་འོ་བརྒྱལ་དྲན་མེད་བརྒྱལ། །བརྒྱུད་པ་ལམ་བརྒྱགས་སྤྱོ་བའི་བརྒྱད། །ལེ་བརྒན་གད་བརྒྱངས་སྨྲ་བའི་བརྒྱ། །བརྒྱུགས་ཤིང་བརྒྱུངས་པར་བརྒྱུད་མར་བརྒྱབ། །བས་འཕུལ་ར་མགོ་ལྡན་པའི་གའོ། །བུ་རམ་བསྒར་ཞིང་བསྒྲངས་ནས་བསྒོངས། །ཆོས་བསྒྱུར་མདོག་བསྒྱུར་བཀའ་བསྒོ་བསྒོས། །ཆུ་བསྒྲལ་ཆོས་བསྒྲགས་ཏིང་འཛིན་བསྒོམས། །མགོ་བསྒྲེས་རིགས་བསྒྲེས་རྒྱལ་མཚན་བསྒྲེངས། །མནའ་བསྒགས་ལམ་བསྒུགས་སེང་གེ་བསྒྱིངས། །བག་ཆགས་བསྒོ་བསྒོས་ཕྱོགས་གཅིག་བསྒྲིགས། །འོད་བསྒྲིབས་བློ་བསྒྲིམས་སྲད་བུ་བསྒྲིམས། །བསྒྲུབ་པ་བསྒྲུབ་བྱ་བསྒྲུན་མི་ནུས། །བསྒྲིན་མི་ཕོད་དང་བྱ་བའི་བསྒང༌། །བསྒྱེལ་ཞིང་སྒྲ་བསྒྲགས་རྩིས་ཀྱིས་བསྒྱུར། །གཞན་གྱིས་མི་བསྒུལ་ནོར་གྱིས་བསྒང༌། །བ་འཕུལ་ས་མགོ་ལྡན་པའི་གའོ། །
སྙན་དངགས་ཟིལ་དངར་ཚར་དུ་དངར། །གསེར་དངུལ་དངོམ་ཆེ་དངོས་དངོས་མེད། །དངོས་གྲུབ་དངོས་གཞི་དངོས་བཤམས་དངོས། །དངངས་སྐྲག་དངན་འཐེན་འབབ་ཆུའི་དངོ༌། །གྲི་འི་དངོ་སོགས་དས་འཕུལ་ངའོ། །མངའ་རིས་མངའ་ཞབས་མངའ་ཐང་མངའ། །མངའ་མཛད་མངའ་བདག་མངག་གཞུག་མངགས། །མངོན་སུམ་མངོན་གྱུར་མངོན་མཚན་མངལ། །མངོན་སྤྱོད་མངའ་བརྙེས་མངན་མི་བགྲང༌། །ཆོས་མངོན་མངོན་ཤེས་མངར་བའི་རོ། །ཐུགས་ལ་མངའ་སོགས་མས་འཕུལ་ངའོ།། རྔོན་པའི་རྔ་ཡབ་རྔ་རྔེའུ་ཆུང༌། །རྔམ་པའི་བཀྲེས་རྔབ་རྔ་མོ་རྔེའུ། །རྔོམ་བརྗིད་རྔམ་འཇིགས་རྔོ་བག་ཅན། །དབུགས་རྔུབ་ཟུག་རྔུས་རྔོད་མཁན་རྔུལ། །རྔོས་ཁྱེར་དྲེའུ་རྔོག་གླ་རྔན་དང༌། །རྔ་རྔོག་མཐུག་རྔམ་རྔོ་མི་ཐོགས། །རྔན་ཆེན་རྩྭ་རྔ་རྔུ་མ་དང༌། །རུས་ཀྱི་རྔོག་སོགས་རར་བཏགས་ངའོ། །ཞལ་སྔ་སྤྱན་སྔ་སྔ་སོར་སྔོན། །གསང་སྔགས་སྔགས་པ་མདོག་སྔོན་སྔོ། །སྔ་དྲོ་སྔས་ལ་སྔུར་པ་ཆེ། །སྔ་དུས་སྐྱོ་སྔོགས་མོན་སྲན་སྔེའུ། །སྔ་ཕྱི་སྔུན་དུ་སྔོ་བར་བྱེད། །མཚང་ནས་སྔོག་སོགས་སར་བཏགས་ངའོ། །བརྔན་ཡང་བརྔམས་ནས་བཙས་མ་བརྔས། །བུད་མེད་བརྔོད་དང་རྔོན་པས་བརྔོན། །ཆང་བརྔུབས་བས་འཕུལ་རར་བཏགས་ངའོ། །སྡུག་བསྔལ་བསྟོད་བསྔགས་བསྔོ་བས་བསྔོས། །རྣམ་པར་བསྔོས་དང་མཚང་བསྔོག་སོགས། །བས་འཕུལ་ས་མགོ་ལྡན་པའི་ངའོ། །
ཅི་སླད་ཅི་ཕྱིར་ལྡན་པའི་ཅན། །བདག་ཅག་སྤྱི་ཅེར་སུམ་ཅུ་དང༌། །དྲུག་ཅུ་བདུན་ཅུ་བརྒྱད་ཅུ་རྣམས། །ལྷན་ཅིག་ཐབས་ཅིག་སྐད་ཅིག་ཙམ། །ཁྱེད་ཅག་སེམས་ཅན་ཡོད་དོ་ཅོག །ཅན་ཅེ་ཅབ་ཅོབ་ཆང་ཅོ་རེ། །ཧ་ཅང་ཅས་ཅུས་བབ་ཅོལ་མང༌། །ཅི་སྟེ་ཅུང་ཟད་ཕྱིན་ཅི་ལོག །ཅང་ཤེས་ཅིག་ཤོས་ཅི་ནས་ཀྱང༌། །ཅོ་ཏོའི་ཐོར་ཅོག་ཅོད་པན་དང༌། །རྒྱ་ཅང་བེ་ཅོན་ལྟ་ཅི་སྨོས། །ཅ་ཅོའི་ཅལ་ཅོལ་མུ་ཅོར་དང༌། ། ཅོ་འདྲི་ཅིག་ཅར་ཅམ་གྱིས་འཇོག །ཅོག་པུར་ཅར་རེ་མིག་ཅེ་རེ། །ལན་ཅིག་ཅིས་ཀྱང་ཅིར་མི་རྟོག །ཁ་ཅིག་ཅང་མི་ཤེས་ཀྱང་ཅོང༌། །ཅང་དང་ཅང་ཏེའུ་ཅི་ཡང་བརྡུང༌། །ཅུ་གང་ཅུང་ཞི་ཅུར་ནིས་ཟ། །ཅེ་སྤྱང་བྲག་ཅས་ཅི་ཞིག་བྱ། །ཅོག་ཙེ་ཐོ་ཅོས་ཅུང་སེང་ཟ། །ཅི་ག་ལ་སོགས་ཅ་རྐྱང་ངོ༌། །གྲོས་གཅོམ་གཅོང་ནད་གཅད་བྱ་གཅོད། །ཁོན་གཅུགས་ཡིད་གཅུགས་གཅེན་དང་གཅུང༌། །གཅུད་བོར་ལག་གཅུས་གཅུར་ཞིང་གཅུན། །རྣམ་གཅོད་ཡོངས་གཅོད་ཞལ་ལྕེ་གཅོད། །གཅོང་རོང་གཅོང་སྐད་གཅིན་གཅི་བ།། གཅོད་བཞིན་གཅེས་མེད་གཅིག་གིས་གཅིག །གཅམ་བུ་ཁ་གཅད་གཅུགས་མེད་གཅེས། །ཚར་གཅོད་གཅུ་གལ་ཡིད་ལ་གཅགས། །སྒྲ་གཅན་གཅན་གཟན་ལ་གཅན་པ། །གཅིག་ཏུ་གཅལ་བཀྲམ་གྲངས་ཀྱི་གཅིག །རོ་གཅིག་རྫས་གཅིག་གཅེར་བུ་གཅོག །གཅིའུའི་སྨན་སོགས་གས་འཕུལ་ཅའོ། །བཅོམ་ལྡན་དགྲ་བཅོམ་བཅས་པས་བཅགས། །དམ་བཅའ་ཁྲིམས་བཅའ་བཅིང་བས་བཅིངས། །ཤིང་བཅད་རླན་བཅིར་བཅའ་ཡོས་བཅེམ། །ཚིགས་བཅད་བཅའ་གཞི་བསྟན་བཅོས་བཅང༌། །ལོགས་བཅར་བཅའ་སྒ་བཟའ་བཅའི་བཅུད། །མིག་བཅར་ཕྱིར་བཅིལ་ཆུ་བཅུར་བཅུག །ནོར་བཅལ་ལག་བཅངས་ཆགས་བཅག་བཅོལ། །བཅར་བའི་རྟར་བཅིབས་ཞལ་ལྕེ་བཅད། །ཚར་བཅད་བློས་བཅལ་བཅས་རང་བཅབས།། རྡོ་བཅག་ཤིང་བཅེར་གྲོས་བཅོམ་བཅུམ། །བཅུ་དང་བཞི་བཅུ་ལྔ་བཅུ་དང༌། །དགུ་བཅུ་བཅོ་ལྔ་བཅོ་བརྒྱད་བཅོས། །བཅོས་བུའི་རས་སོགས་བས་འཕུལ་ཅའོ། །མཉེན་ལྕུག་ལྕུག་ཕྲན་ལྕང་མའི་ལྕག །མགོ་ལྕོགས་ཆེས་ལྕི་བློ་ཡིས་ལྕོགས། །གནམ་ལྕགས་ལྕེ་འབབ་མེ་ལྕེར་ལྕེབ། །ལྕང་ལོ་ཅན་གྱི་ལྕགས་རིའི་ལྕོག །ཉ་ལྕིབས་སྦལ་ལྕོང་ལྕུང་ཀའི་ལྕེ། །རེའུ་ལྕག་ལྕ་བ་ལྕམ་པ་ལྕུམ། །ལག་ལྕིབས་ཚ་ལྕིབས་སྒོ་ལྕིབས་དང༌། །སྤྱན་ལྕིབས་ལྕམ་དྲལ་སྐྲའི་ལྕང་ལོ། །ལྕི་བ་ལྕག་པོད་སྲུས་ལྕག་ལྕིག །ཚིག་འབྲུ་ལྕིབས་སོགས་ལར་བཏགས་ཅའོ། །
ཆེམ་ཆེམ་ཆལ་ཆིལ་ཆོས་ཆུའི་ཆར། །ཆགས་བྲལ་ཆོག་ཤེས་ཆོ་གའི་ཆེད། །གོ་ཆ་མཚོན་ཆའི་ཆ་ལུགས་ཆོས། །བྱང་ཆུབ་བར་ཆད་ཆམ་ལ་ཕོབ། །རིན་ཆེན་ཆུན་པོ་ཆབས་ཅིག་ཆུར། །ཆུ་ཞེང་ཆ་མཉམ་ཆེམ་མེ་བ། །ཆིབས་པ་ཆ་དེ་ཆིབས་ལ་ཆོགས། །སྲོག་ཆགས་ཆག་ཆག་ཆལ་མར་བརྡབ། །ཆོ་ལོས་ཆེ་གེའི་ཆ་རྐྱེན་ཆད། །ཆད་པས་ཆོད་ལ་ཆུང་མ་ཆོལ། །ཆང་ཆེམས་ཆེ་ཆུང་ཐུགས་སུ་ཆུད། །མཐར་ཆགས་ཆགས་ཆོགས་ཆིར་གྱིས་ཆིར། །ཆབ་འོག་ཆོམ་རྐུན་ཆེས་ཆེར་ཆུན། །ཆོམས་ཤིག་ཆིངས་ཤིག་ཆབ་སྒོ་ཆོག །ཚར་ཆོད་ཐག་ཆོད་ཆབ་འོག་ཆུག ཆ་ཆོ་མ་ཆོད་ཆ་མེད་ཆས། །ཟན་ཆང་འབྲས་ཆན་ཆབ་ནས་ཆུས། །ཆ་ལང་མལ་ཆ་ཆེ་ཞེའི་ཆས། །ཆོ་རིགས་ཆུད་ཟོས་ཆམ་པའི་ནད། །ཆབ་ཤོག་ཁ་ཆེམས་ཆིག་རྐྱང་ཆོང༌། །བག་ཆགས་ཆོ་འཕྲུལ་ཆོ་ངེ་འདོན། །ཆ་ག་པ་སོགས་ཆ་རྐྱང་ངོ༌། །མཆོག་ཏུ་སྐྱབས་མཆི་དཀོན་མཆོག་མཆོད། །མཆིས་མལ་མཆིས་ལྷམ་མཆིག་མཆིག་གུ། །སྐུ་མཆེད་མཆན་གྱི་མཆིས་བྲང་མཆོར། །མཆི་མ་མཆིལ་མ་མཆེར་པ་མཆིན། །ཞལ་མཆུར་ཁ་མཆུའི་བཀའ་མཆིད་མཆིས། །སྐྱེ་མཆེད་མཆིང་བུ་རྒྱ་མཚོའི་མཆིང༌། །རྩྭ་མཆོག་མེ་མཆེད་མཆིལ་པའི་མཆོངས། །གཞུ་མཆོག་སྒྱུ་མའི་མཆན་བུ་མཆན། །མཆིལ་པ་མཆིམས་སོགས་མས་འཕུལ་ཆའོ། །ཆོས་འཆད་ཁྲིམས་འཆའ་འཆག་སར་འཆག །ཚུལ་འཆོས་གར་འཆམས་སྲོག་འཆད་འཆི། །འཆུམས་པའི་གནས་འཆའ་འཆེལ་པར་འཆུར། །འཆལ་པའི་འཆར་སྒོར་མི་འཆགས་འཆབ། །ཉི་འཆར་ཆུ་འཆོར་ལས་འཆོལ་འཆུན། །གྲོས་འཆོམས་ཁས་འཆེ་འཆིང་ཞགས་འཆང༌། །འཆོལ་དང་འཆུས་སོགས་འས་འཕུལ་ཆའོ། །
ཇི་ལྟ་ཇི་སྙེད་ཇི་བཞིན་གཟིགས། །ཇི་ལྟར་ཇི་སྲིད་ཇི་སྐད་སྨྲ། །ཇོ་ཇོའི་ཇོ་མོ་ཇོ་བོའི་ཇ། །ཇེ་ཞིག་ཇག་པ་ཇུ་བོ་འཕངས། །ཇ་ཧོང་ཇ་རིལ་ཇེ་མཐོར་སོང༌། །ཇེ་དང་ཇེ་སོགས་ཇ་རྐྱང་ངོ༌། །མཇལ་འཕྲད་མཇིང་པ་མཇུག་མ་མཇེ། །མི་མཇེད་ཞིང་སོགས་མས་འཕུལ་ཇའོ། །འཇག་མ་འཇི་བ་འཇིམ་པ་འཇགས། །འཇིག་རྟེན་འཇིག་པའི་འཇིགས་པ་འཇོམས། །འཇུས་ནས་ཤ་འཇོག་འཇར་ནས་འཇབས། །འཇའ་ཞིང་འཇུངས་པའི་སྐྱོན་འཇིལ་འཇེམ། །འཇུ་བ་ཁྲག་འཇིབ་ཟས་འཇུ་འཇང༌། ། འཇུད་མཐུན་འཇོལ་འཇོལ་འཇོ་སྒེག་འཇོག །འཇོར་བུ་དབྱིབས་འཇོང་འཇུར་ཞིང་འཇུན། །ལུས་འཇམ་འཇོག་པོ་མཚོ་འཇིང་འཇུག །འཇམ་དབྱངས་སྙན་འཇེབས་མཉམ་པར་འཇོག །བློས་འཇལ་ཚད་འཇལ་འདོད་པ་འཇོ། །ཁྲིམས་འཇགས་འཇའ་ས་འཇའ་མོ་དང༌། །འཇའ་བརྡེག་འཇའ་ཚོན་སྲད་བུའི་འཇུར། །སྲོད་འཇིང་ཤ་འཇུམས་རྩ་འཇིང་གཉེན། །ཐོབ་ཀྱིས་འཇལ་སོགས་འས་འཕུལ་ཇའོ། །རྗེ་བཙུན་རྗེས་འཇུག་རྡོ་རྗེའི་རྗེས། །རྗེ་དཔོན་ལྷ་རྗེ་རྗེད་པའི་འོས། །ས་རྗེན་ཤ་རྗེན་རྗེ་ངར་རྗུད། །རྗོད་བྱེད་སྙིང་རྗེའི་ལག་རྗེས་དང༌། །ཐུགས་རྗེས་རྗེས་བསྐྱངས་རྗེའུའི་རིགས། །ཏིལ་གྱི་རྗང་སོགས་རར་བཏགས་ཇའོ། །བརྗེད་ངས་བརྗེད་བྱེད་གཟི་བརྗིད་བརྗིད། །བརྗེ་བརྗེས་མ་བརྗེད་བརྗོད་བྱ་བརྗོད། །བས་འཕུལ་ར་མགོ་ལྡན་པའི་ཇའོ། །ཡུལ་ལྗོངས་ལྗང་བུའི་ལྗན་ལྗིན་ཁྲོད། །ལྗོན་ཤིང་ལྗིད་ལྕི་སྨན་ལྗོངས་ལྗང༌། །རོ་འཛིན་ལྗགས་སོགས་ལར་བཏགས་ཇའོ། །
ཉམས་རྟོགས་ཉིང་ཁུ་ཉག་གཅིག་ཉབ། །ཉ་མ་ཉག་མོ་ཉིས་འགྱུར་ཉུང༌། །སྤུ་ཉག་ཉལ་ཉིལ་ཉ་ལྟོ་པ། །ཉམ་ཉེས་ཉོན་མོངས་ཉམ་ངར་ཉེ། །ཉིང་ཤའི་ཉོད་པ་ཉེས་འབྱུང་ཉེན། །ཉམ་ཆུང་ཉམ་ཐག་ཉིན་མཚན་ཉལ། །ཉམས་དགའི་ཉིང་དགོས་ཉེ་བར་ཉོན། །སྤོས་ཉུག་ལག་ཉས་ཉན་ཐོས་ཉམས། །ཕོ་ཉ་ཉི་མའི་ཉེན་ཀོར་དུ། །ཉ་ཤ་ཉ་ག་ཉི་ཤུ་ཉོས། །ཉིང་ཏོར་ཆུ་ཉོག་ཉེ་རེག་ཉང༌། །ཉེ་གནས་ཉུག་རུམ་ཉན་རྣ་ཉིད། །ཉག་ཕྲན་ཉ་རྒྱས་ཉ་རྐྱང་ངོ༌། །དཔུང་གཉེན་བཤེས་གཉེན་གཉིས་ཀྱི་གཉེན། །གཉའ་ཤིང་གཉེར་པ་ཁྲོ་གཉེར་དང༌། །བཀའ་གཉན་གཉན་ནད་དུད་འགྲོ་གཉན། །གཉའ་བོ་དོན་གཉེར་གཉན་གཉགས་གཉོས། །གཉིད་ཀྱི་གཉེན་པོར་གཉའ་ལྟག་གཉུལ། །གཉི་གཟེར་གཉིག་ཏུ་ལུས་གཉོད་ཆུང༌། །གཉའ་རེངས་གཉེ་མ་ཉག་པོར་གཉག །གཉུག་མའི་དོན་སོགས་གས་འཕུལ་ཉའོ། །མཉན་པ་ཐུགས་མཉེས་རྣ་བས་མཉན། །མཉེད་མཉེས་ཤིང་མཉེན་མཉན་ཡོད་གནས། །མཉམ་གཞག་མཉམ་མེད་མཚུངས་པའི་མཉམ། །ར་མཉེ་མཉེས་གཤིན་མས་འཕུལ་ཉའོ། །འདམ་རྙོག་རྙེད་བཀུར་གསར་རྙིང་རྙེད། །སོ་རྙིལ་རྙང་མ་རྙོང་དང་རྙི། །ལྕང་རྙིད་མ་རྙོབ་ཨནྟ་རྙིལ། །རྐང་པ་རྙོང་སོགས་རར་བཏགས་ཉའོ། །གོ་སྙོད་སྙིང་པོ་སྙིད་མོའི་སྙིང༌། །སྤུ་སྙོལ་ཆང་སྙོལ་སྙེ་ཕུང་སྙིལ། །ཐ་སྙད་ཇི་སྙེད་དེ་སྙེད་སྙམ། །སྙེམས་དང་སྙུན་མེད་སྙན་ཤལ་སྙི། །སྙོམས་འཇུག་བཏང་སྙོམས་སྙོམ་ལས་དང༌། །བསོད་སྙོམས་སྙུགས་སྲིངས་སྙེག་སར་སྙོགས། །སྙིང་རྗེའི་སྙིམ་པ་སྙོབས་ལ་སྙེས། །སྙོན་མོངས་སྙད་འདོགས་རྒྱལ་མཚན་སྙོལ། །གཏམ་སྙན་སྙིགས་དུས་སྐུད་པ་སྙོད། །སྙང་སྙོགས་སེམས་སྙོམས་སར་བཏགས་ཉའོ། །གཟུགས་བརྙན་སྒྲ་བརྙན་གཞན་ལ་བརྙས། །མངའ་བརྙེས་ཕྱག་བརྙན་བརྙན་པོའི་བརྙས། །གོས་བརྙིངས་ཁ་བརྙོགས་སྣང་བརྙན་བརྙན། །བས་འཕུལ་ར་མགོ་ལྡན་པའི་ཉའོ། །དགེ་བསྙེན་བསྙེན་གནས་བསྙེན་རྫོགས་བསྙེན། །བསྙོན་ཅན་བསྙོན་དོར་བསྙོན་ཏོལ་དང༌། །བསྙེན་སྒྲུབ་བསྙེན་བཀུར་ཕྱེ་མར་བསྙིལ། །གཏམ་བསྙད་བསྙམས་ནས་ལག་པ་བསྙལ། །ཕྱིར་བསྙིལ་མལ་བསྙལ་ལྷུང་བཟེད་བསྙིགས། །ལག་བསྙབས་བསྙུང་གཞིས་བསྙུན་པས་བསྙེངས། །བསྙེལ་མེད་ནས་བསྙོར་ཡོ་བྱད་བསྙུངས། །བསྙེན་སྲིང་ཟས་བསྙོད་སྐྱུ་གང་བསྙུག །བསྙེམས་པས་རྗེས་བསྙེགས་ཁྲོ་གཉེར་བསྙེར། །བས་འཕུལ་ས་མགོ་ལྡན་པའི་ཉའོ། །
ཏེ་པོར་ཏི་སེར་ཏལ་མར་སོང༌། །ཛཱ་ཏི་ཏང་ཀུན་ཏིག་ཏ་ཏིལ། །ཏུག་ཏུག་ཏོང་ཏོང་ཏོག་ཏོག་སྒྲ༑ ༑ཏེལ་པ་ཏོག་རྩེ་དབྱུག་ཏོ་དང༌། །གཙུག་ཏོར་ཐོར་ཏོ་སྤྱི་ཏོར་ཏོག །མུ་ཏིག་མེ་ཏོག་ཏམྦུལ། །ལོ་ཏོག་རྩི་ཏོག་ཟ་མ་ཏོག །ཏིང་འཛིན་དཀོན་མཆོག་ཏ་ལ་ལ། །ཏིང་ལོ་ཏལ་ཙམ་ཏིག་ཏིག་མེད། །ཡོན་ཏན་ཞབས་ཏོག་ནན་ཏན་དང༌། །ནན་ཏུར་གལ་ཏེ་གོའུ་ཏ་མ། །ཁ་ཏོན་ཞལ་ཏ་ནན་ཏར་བཟང༌། །ཏ་ཟིག་ཏ་མིང་ཏའི་སི་ཏུ། །ཏི་ཤྲི་ཏ་དབེན་ཏ་ཧུང་དང༌། །ཏྭ་ར་ཎ་དང་ཏེའུ་ཤིང་ཁྲི། །ཏམ་བུ་ར་དང་ཏིང་ཏིང་ཤག །ཉོ་ཏི་ཏ་ལ་ཏྲེས་སམ་དང༌། །ཤང་ཤང་ཏེའུ་ཏེ་ཏེ་བརྡུང༌། །འོན་ཏང་ལིང་ཏོག་ཏ་རྐྱང་ངོ༌། །གཏན་གྱི་བསམ་གཏན་གཏན་ཚིགས་གཏམ། །གཏུན་བུ་ལག་གཏད་གཏུན་ཤིང་གཏུབས། །བརྡུང་གཏག་གཏོང་དང་གཏང་རག་གཏང༌། །གཏེར་མཛོད་ཡོངས་གཏམས་གཏོར་ཟན་གཏོར། །ནོར་གྱི་གཏའ་མ་གཏེང་པ་གཏའ། །གཏན་པ་མེད་པའི་སྦྱིན་གཏོང་གཏང༌། །གཏུམ་པོའི་ཞབས་གཏུགས་ཟད་པའི་གཏུགས། །ལྷ་ཆེན་གཏོགས་འདོད་གཞན་ལ་གཏོད། །འབེམ་ལ་གཏོད་དང་དམིགས་པ་གཏོད། །གཏི་མུག་གཏོལ་མེད་མཚང་ནས་གཏོལ། །ཁྲག་གཏར་ཆུ་གཏིགས་སེ་གོལ་གཏོགས། །བཅོལ་བའི་གཏམས་དང་གྲངས་ཀྱི་གཏམས། །སྒོ་གཏན་གཏིང་ཟབ་མུན་པ་གཏིབས། །གཏུར་བུ་སྤོས་གཏུལ་རི་བོའི་གཏོས།། མགོ་གཏུམས་མཐའ་གཏུགས་ཁོངས་སུ་གཏོགས། །གཏན་ལ་འབེབས་སོགས་གས་འཕུལ་ཏའོ། །སྒྲོ་བཏགས་མིང་བཏགས་ཁ་བཏགས་བཏགས། །སྤྱིར་བཏང་བློས་བཏང་སྔགས་བཏུ་བཏུས། །སྲོལ་བཏོད་གདན་བཏིང་ས་བོན་བཏབ། །བཏང་བཟུང་ཀླུས་བཏེག་གསོལ་བཏབ་བཏུད། །བཏག་སོ་རྒྱས་བཏབ་བཟའ་བཏུང་བཏུབ། །སྤུ་བཏོགས་རྩ་བཏོན་བཏགས་ཤིང་བཏུལ། །མགྲིན་པ་བཏེག་སོགས་བས་འཕུལ་ཏའོ། །མི་རྟག་རྟབ་རྟབ་དབང་རྟུལ་རྟགས། །མི་རྟོག་ཡིད་རྟོན་རྟོག་ལྡན་རྟོགས། །རྟག་ཏུ་རྟ་ལ་རྟེའུ་སྐྱེས་རྟིང༌། །རྟོལ་གོག་རྟིང་པ་རྟོད་པས་བཅིངས། །རུ་རྟས་ཉམས་རྟས་གནས་སུ་རྟོལ། །མོང་རྟུལ་རྟུལ་ཕོད་རྟེན་རྟེན་འབྲེལ། །མཆོད་རྟེན་རྟ་བབས་བྱ་མ་རྟ། །རྟ་ཐུལ་རྟ་དབྱངས་རྟོག་གེ་པ། །མི་གཙང་རྟུག་སོགས་རར་བཏགས་ཏའོ། །ལྟོས་འགྲོའི་ལྟག་པ་དེ་ལྟ་བུ། །ལྟོ་འཕྱེའི་ལྟེ་བར་ལྟད་མོ་ལྟ། །ལྟོ་བ་ལྟོ་ཡིས་ལྟིར་གྱིས་བཀང༌། །བུར་ལྟང་འགྲང་ལྟོགས་ད་ལྟ་ལྟོས། །ལྟར་སྣང་ལྟག་ཆོད་ལྟ་ལོག་གི །ལྟུང་བས་ལྟས་ངན་ལྟ་ཅི་སྨོས། །ལྟེང་རྒྱས་ལྟེང་ཀ་ལྟེམ་གྱིས་གང༌། །རེ་ལྟོས་ལྟ་ཞོག་མདའ་ཡི་ལྟོང༌། །ལྟར་ལྟར་ལྟེམ་རྐྱང་ལར་བཏགས་ཏའོ། །སྟོན་པའི་བཞུགས་སྟངས་བཀུར་སྟི་སྟོབས། །སྟེས་དབང་མུ་སྟེགས་བྱད་སྟེམས་ཀྱིས། ། མི་སྟོ་ལྟ་སྟངས་མེ་སྟག་སྟེགས། །སྟ་གོན་སྟོང་གྲོགས་ཤ་སྟག་བྱེད། །གཞོགས་སྟེགས་སྟངས་སྟབས་སྟ་ཟུར་སྟོན། །ཤིང་སྟག་སྟུག་ཁྲོད་སྟོབས་ཅན་སྟག །དགྲ་སྟ་སྟ་རེ་སྟེའུ་སྟོར། །སྟར་ཞུན་སྟར་གའི་སྟོན་མོ་སྟེར། །སྟོད་ལ་སྟན་དང་སྟུ་མ་སྟེན། །སྟོན་དཔྱིད་གང་སྟོང་ཡ་སྟགས་སྟོང༌། །སྟིམ་བྱེད་སོ་སྟོར་སྟོར་ཁུང་དང༌། །སྟང་ཟིལ་སྟབས་གཅིག་སྟར་བརྒྱུས་སྟེང༌། །སྟོང་པ་སྟོང་ཉིད་སར་བཏགས་ཏའོ། །བརྟག་དཔྱད་གནས་བརྟན་ཀུན་བརྟགས་བརྟགས། །ཡིད་བརྟན་བརྟད་པ་བརྟུལ་ཞུགས་བརྟན། །སྦུབས་བརྟོལ་བརྟུན་པ་སྤྱི་བརྟོལ་བརྟབས། །ཡོངས་འདུ་ས་བརྟོལ་བརྟག་པ་བརྟུལ། །བརྟེན་པ་ལ་བརྟེན་ཕུར་བུས་བརྟོད། །བས་འཕུལ་ར་མགོ་ལྡན་པའི་ཏའོ། །བལྟོས་ས་བལྟོས་ཆོས་བལྟར་རུང་བལྟས། །བལྟ་བྱ་སྐུ་བལྟམས་གོས་བལྟབ་སོགས། །བས་འཕུལ་ལ་མགོ་ལྡན་པའི་ཏའོ། །བསྟི་སྟང་བསྟུད་པའི་བསྟི་གནས་བསྟར། །ཐུབ་བསྟན་དང་བསྟུན་བསྟོད་འོས་བསྟེན། །བསྟང་བས་མ་བཟུང་བསྟན་བཅོས་བསྟན། །ཐག་བསྟུངས་སྣ་གཏད་འགྲོ་ཆས་བསྟད། །བསྟིང་ཚིག་བསྟིམ་པས་མི་བསྟོངས་ཀྱང༌། །བསྟིར་མེད་མངོན་བསྟོད་བྱིན་ལེན་བསྟབས། །བས་འཕུལ་ས་མགོ་ལྡན་པའི་ཏའོ། །
ཐུན་མོང་ཐུ་བོ་ཐ་གྲུ་ཆེ། །ཐུ་མི་ཐོར་ཅོག་ཐོར་ཚུགས་དང༌། །ཐ་མ་ཐ་ན་ཐྲིག་ཐྲིག་སྒྲ། །ཐུར་དང་ཐ་མལ་ཐ་རྐྱང་ངོ༌། །མཐོ་རིས་མཐའ་དག་མཐའ་ཀླས་མཐོང༌། །མཐར་ཐུག་ནུས་མཐུ་མཐུན་མི་མཐུན། །ལག་མཐིལ་མཐེ་བོང་མཐེ་འུ་ཆུང༌། །མཐོན་ག་མཐོན་མཐིང་མཐང་གོས་མཐུག །མཐར་གྱིས་རྟ་མཐུར་མཐོ་གང་མཐུད། །མཐོ་འཚམས་མཐོལ་བཤགས་མཐོ་ཡོར་མཐོ། །མཐོན་པོའི་རྒྱ་མཐོངས་མཐའ་འཁོབ་མཐའ། །མཐིང་རིལ་མཐིང་ཁ་མས་འཕུལ་ཐའོ། །འཐབ་མོར་འཐོན་ཡང་གྲོགས་སུ་འཐམས། །སྤྲིན་འཐིབས་ཆུ་འཐོར་འཐོར་འཐུང་དང༌། །བློ་འཐུམས་མགོ་འཐོམས་དུ་བ་འཐུལ། །སྲ་འཐས་འཐེམས་ནན་ནན་ཏན་འཐན། །ཆུ་འཐུངས་ཤ་ནས་འཐེན་ཞིང་འཐོག །སྨོད་ཚིག་འཐིང་སླད་འཐེན་པ་འཐད། །ཟས་ལ་འཐུ་འཐུས་ཕྱེ་མར་འཐག །ཞ་འཐེང་མལ་གོས་འཐེབ་ཀྱིས་འཐུམ། །དུམ་བུར་འཐུབ་སོགས་འས་འཕུལ་ཐའོ། །
གཞན་དྲིང་མི་འཇོག་བཀའ་དྲིན་དྲན། །དྲིལ་བུ་དྲི་མཆོག་དྲ་དྲ་ཕྱེད། །སྔ་དྲོ་ཕྱི་དྲོའི་དྲི་དྲིས་ལན། །དྲང་དོན་གཡུང་དྲུང་དྲང་སོང་དྲུག །ཁྲིམས་དྲལ་ལྕམ་དྲལ་ཟས་དྲངས་དྲོངས། །དྲང་པོའི་ཤིང་དྲུང་དྲེལ་དྲེའུ་རྔོག །མོན་དྲེ་སྨིན་དྲུག་མ་དྲོས་མཚོ། །དྲེག་ནས་དྲེག་པ་དྲི་མ་དང༌། །ཁ་དྲག་དྲག་ཤུལ་ས་ལ་དྲུད། །དྲོད་དང་དྲོ་བ་ཟན་དྲོན་དྲིལ། །དྲེད་ལྤགས་དྲས་དྲུབས་དྲེས་མས་དྲགས། །དྲེད་པོ་དྲུ་བུའི་དྲ་བར་དྲངས། །དྲིལ་བསྒྲགས་དྲ་མ་གནས་སུ་དྲོངས། །དྲེགས་པ་དྲུང་ཕྱུང་ཁ་ཡི་དྲོག །ནད་དྲག་དྭ་ཕྲུག་དྭ་བའི་འབྲུ། །ཐལ་བའི་དྲགས་སོགས་ད་རྐྱང་ངོ༌། །གདུགས་མེད་གདོང་པ་གདུགས་ཀྱིས་གདུངས། །གདོན་ལྟར་གདུག་པའི་གདོལ་པ་གདུལ། །གདམས་ངག་གསལ་གདབ་གདིང་བ་གདན། །གདུ་བུ་གདང་དང་གདུང་མར་གདགས། །གདུང་རུས་སྐད་གདངས་སྐས་ཀྱི་གདང༌། །གདུང་བརྒྱུད་གདུང་འཛིན་གསོལ་གདབ་གདོན། །གཉེར་གདམས་བཅོལ་གདམས་རྙེད་ལ་གདུ། །མིང་གདགས་སྙུན་གདངས་ས་བོན་གདབ། །ཁ་གདངས་མཚོན་གདེངས་གདོན་མི་ཟ། །ད་གདོད་སོས་གདལ་གདེང་ཐོབ་གདའ། །གདོས་པ་ཐུད་གདར་སྲང་ལ་གདེག །གདགས་པའི་བསྟན་བཅོས་གདམ་ང་བྱེད། །གདེངས་ཅན་གདུལ་བྱ་དམ་ལ་གདགས། །ཁྱབ་གདལ་གདོད་ནས་གདགས་གཞི་བྲལ། །གདེངས་ཅན་ཀུན་ར་གས་འཕུལ་དའོ། །བདག་བདེན་བདུད་བདུན་མདུན་དུ་བདར། །བདེ་བདོ་ཟས་བདའ་བདུག་སྤོས་བདུག །བདའ་དེད་བདག་པོས་བདའ་ཞིང་བདས། །བདེ་གཤེགས་བདེ་ལེགས་བདེན་པ་བདར། །གཞུ་བདུངས་བདོག་པའི་སྐྱེལ་བདར་བདོག །བདེན་གཉིས་བདུད་རྩི་ཕྱེ་མར་བརྡར། །ཕྱག་བདར་ཕྱི་བདར་བས་འཕུལ་དའོ། །མདའ་མདུང་མདེའུ་ལམ་མདོའི་མདོས། །མདུན་མདོངས་མདོག་མདངས་མདོར་བསྡུས་མདོ། །མདངས་སང་མདོང་གསོལ་ར་མདའ་དང༌། །མདུད་པ་ལ་སོགས་མས་འཕུལ་དའོ། །མྱ་ངན་འདའ་འདས་འདུན་པས་འདུད།། འདམ་ཁྲོད་འདུར་འདུར་འདོང་ཞིང་འདུག །འདོམ་དུས་རྗེས་འདེད་གསོལ་འདེབས་འདོན། །ལྷ་འདྲེ་ཤིང་འདྲུད་ཁུང་བུ་འདྲུ། །འདུ་བྱེད་འདུས་བྱས་འདྲེས་མ་འདྲ། །འདྲུལ་བའི་གཏམ་འདྲི་ཡི་གེ་འདྲི། ། འདྲིད་ཅིང་ཁྲིམས་འདྲལ་སྲོག་འདོར་འདར། །འདེགས་པ་འདི་འདོད་འདུལ་བས་འདུལ། །འདམ་བུའི་འདབ་མར་འདབ་ཆགས་འདུ། །རི་འདབས་འདོལ་སར་འདག་གུ་འདག །བློ་འདྲོགས་ཞབས་འདྲེད་འདྲད་ཅིང་འདྲུད། །འདྲེན་པས་ཆོས་འདོམས་དགེ་འདུན་འདུས། །འདོ་མེད་འདོམས་སུ་འདོམ་གང་འདོགས། །འདོད་ཆགས་འདུ་ཤེས་འདུ་འཛིར་འདྲིས། །འདྲེག་མཁན་འདེང་ཕྱིར་འདོ་རྟ་འདམ། །འདས་པོའི་འདད་ཀྱིས་འཁོར་འདབ་འདུམས། །མིང་འདོགས་ཆུ་འདལ་སྐྱོ་མ་འདལ། །འདག་ཆལ་གོ་འདུན་དེ་མ་འདྲོག །དྲི་མ་འདག་སོགས་འས་འཕུལ་དའོ། །གྲོང་རྡལ་ཐོག་རྡིབ་རྡོ་རྗེའི་རྡུལ། །རྡོ་རྡེའུ་རྡོག་པོ་རྡེག་ཀྱང་རྡུགས། །རྡུང་འཚོག་ཕེག་རྡོབ་ཆ་ལང་རྡེབ། །གློ་རྡེག་རྡབ་འཆལ་ལུས་རྡོས་ཆེ། །ལག་རྡུམ་གློ་རྡོལ་དབུ་བ་རྡོས། །གྲི་རྡོར་རྡོལ་ཆོས་རར་བཏགས་དའོ། །མཁའ་ལྡིང་འབྲུག་ལྡིར་ལྡབ་ལྡིབ་སྐད། །ལྡ་ལྡི་ལྡེ་མིག་ཡོད་པའི་ལྡན། །མགོ་ལྡོག་ལྟོ་ལྡིར་ལྡུར་ལྡུར་ལྡུགས། །སེང་ལྡེང་ལྡེམ་ལྡེམ་ལྡེར་བཟོའི་ལྡེབས།། ལྡོང་རོས་ངད་ལྡང་ལྡེ་གུ་བྱུག །འཇུག་ལྡོག་ལྡོབ་སྐྱེན་ཕྱིར་མི་ལྡོག །སྐོམ་ལྡུད་མེ་ལྡེ་མིང་གི་ལྡེ། །ལྡུམ་རའི་ལྡུམ་བུ་ལྡབ་ལྡོབ་དང༌། །བཅོམ་ལྡན་ལྡེམ་དགོངས་དྲིས་ལན་ལྡོན། །བསྐྱར་ལྡབ་ཉིས་ལྡབ་ལྷག་མ་ལྡས། །ལྡན་པའི་སོ་ལྡེག་མིག་ཀྱང་ལྡོངས། །ནེའུ་ལྡང་ལྡོམ་བུ་སྟན་ལས་ལྡང༌། །ལྡང་ཚད་ལ་སོགས་ལར་བཏགས་དའོ། །ཞེ་སྡང་སྡང་མིག་སྡིགས་མཛུབ་སྡིག །སྡར་མ་བདེ་སྡུག་དགེ་སྡིག་སྡོམ། །སྡིངས་ཀྱི་སྡོང་པོ་སྡོང་བུའི་སྡེ། །སྲོག་དང་སྡོ་ཞིང་སྡེ་ཚན་སྡེབ། །སྲོག་ཆགས་སྡོམ་སྡིག་སྡེར་མོ་རྣོ། །སྡོམ་པ་བསྲུང་སྡོམ་སྡོད་གནས་སྡོད། །སྡེབ་སྦྱོར་མཛེས་སྡུག་ནོར་སོགས་སྡུད། །སྡུམ་པར་མཆོད་སྡོང་སྡུམ་བུས་བསྐོར།། སྡེར་མའི་ཐུག་སྡོར་ལག་པས་སྡོམ། །བཀའ་སྡོད་སྡེ་སྣོད་སར་བཏགས་དའོ། །གྲི་བརྡར་བརྡེག་འཆོས་བརྡུང་བྱ་བརྡུངས། །ཁ་བརྡར་བླ་བརྡོལ་ཆལ་བརྡབ་བརྡབས། །རྔ་བརྡུང་བྲོ་བརྡུང་གོ་བྱེད་བརྡ། །ཆལ་མར་བརྡལ་ནས་བརྡུལ་ཞིང་བརྡེག །བས་འཕུལ་ར་མགོ་ལྡན་པའི་དའོ། །བལྡབས་ནས་བལྡག་པ་བལྡག་ཅིང་བལྡད། །བས་འཕུལ་ར་མགོ་ལྡན་པའི་དའོ། །བསྡུ་བྱ་བསྡུ་བསྡུས་བསྡུར་ནས་བསྡད། །ཉེས་བསྡམས་བསྡོམས་ནས་སྲོག་དང་བསྡོས། །འོག་བསྡོགས་ཉེར་བསྡོགས་གཞན་ལ་བསྡིགས། །གྲོགས་དང་བསྡོངས་བསྡེབས་སྣ་ཐག་བསྡོགས། །འགལ་བསྡུམ་བས་འཕུལ་སར་བཏགས་དའོ། །
ཕན་གནོད་གནས་སྐབས་གནང་བཀག་གནད། །གདོན་སྦྱིན་གནག་ཕྱུགས་གནམ་ལྟར་གནག ། གནས་བརྟན་ཉེར་གནས་གནས་ཁང་གནས། །གནོད་བྱེད་ཟིལ་གནོན་གནའ་མི་གནུབས། །ཞི་གནས་གནས་འགྱུར་གནས་ལུགས་རྟོགས། །གནངས་གཞེས་གནམ་རུ་རྐང་པས་གནོན། །ཞེ་གནོང་གནད་གཅོད་གནས་ངན་ལེན། །གནོད་གནས་ལ་སོགས་གས་འཕུལ་ནའོ། །མནལ་གཟིམས་མནའ་མ་འོག་ཏུ་མནན། །མནབ་རྩལ་དྲི་མནམ་མནར་མེད་མནར། །མནར་སེམས་ཟས་མནོག་མནོག་ཆུང་བ། །མནོལ་རིགས་མནའ་བསྐྱལ་ན་བཟའ་མནབས། །མནོ་བསམ་མནོས་སོགས་མས་འཕུལ་ནའོ། །རྣམ་ཤེས་རྣོན་པོའི་རྣལ་འབྱོར་རྣམས། །རྣམ་རྟོག་རྣམ་གྲངས་རྣམ་པ་མང༌། །རྣ་གཤོག་རྩེ་རྣོ་རྣལ་མའི་དོན། །ཁུག་རྣ་རྣག་ཁྲག་ཞིང་རྣང་མ། །ཚིག་ཕྲད་རྣམ་པར་རར་བཏགས་ནའོ། །སྣར་མ་སྣྲོན་སྣྲུབས་སྣག་ཚ་སྣུར། །སྣང་བ་སྣ་ཚོགས་སྣ་ཡི་སྣབས། །སྣམ་བུའི་སྣམ་སྦྱར་སྣལ་མའི་སྣེ། །བར་སྣང་སྣང་གསལ་སྣུམ་དྲི་སྣོམ། །ལམ་སྣར་སྣ་བོའི་སྣག་དབོན་སྣང༌། །ལྟར་སྣང་སྣ་མང་སྣྲེལ་ཞི་སྣོད། །ཡུག་སྣམ་སྣམ་ཕྲན་སྣ་མ་སྣེའུ། །སྣད་ཡར་སེར་སྣའི་སྣོན་མར་སྣོམས། །རྒྱབ་ཀྱི་སྣམ་ལོགས་སར་བཏགས་ནའོ། །བརྣག་སེམས་ལྟོ་ལ་བརྣན་ཡང་བརྣངས། །བརྣག་དཀའི་བརྣག་པས་མདུན་དུ་བརྣུར། །སྦས་པའི་བརྣོགས་དང་ངེས་བཟུང་བརྣན། ། བས་འཕུལ་ར་མགོ་ལྡན་པའི་ནའོ། །གནད་བསྣུན་མཚོན་བསྣུན་ནུ་མ་བསྣུན། །སྲོལ་བསྣུབས་གོང་འོག་བསྣོར་ཞིང་བསྣོལ། །མཚོན་བསྣམས་དུས་བསྣུར་ཞིབ་མོར་བསྣུར། །མཇུག་བསྣར་དྲི་བསྣམས་ནེམ་ནེམ་བསྣེམས། །མང་དུ་བསྣན་ནས་འདྲེས་པར་བསྣོས། །བས་འཕུལ་ས་མགོ་ལྡན་པའི་ནའོ། །
པང་པར་པར་བུ་པི་ཝང་འཛིན། །གཅིག་པུར་པིར་གྱིས་པ་ཏྲ་བྲིས། །པུ་ཤུའི་པུ་ཤུད་པུར་གྱིས་པུར། །པུཎྜརཱིི་ཀ་པི་པི་ལིང༌། །པ་ཤི་པདྨ་པ་ལ་ཤ། །པུས་བཙུགས་པོག་པོར་ག་པུར་འཐུལ། །པར་མའི་པོ་ཏི་པཎྜི་ཏ། །ཟེ་པྲོག་པྲོག་ཞུ་འོག་པག་དང༌། །པུར་ཁང་པར་ཏང་པོ་ཏ་ལ། །པུ་ས་ལ་དང་པུ་ཤེལ་རྩེ། །པ་སངས་པྲ་ཕབ་པྲི་ཡངྐུ༌། །པགས་པ་ལག་པོད་པོ་ཟོས་ཀྱང༌། །པར་གྱིས་འཕར་སོགས་པ་རྐྱང་ངོ༌། །དཔག་ཚད་རྗེས་དཔག་དཔག་བྱ་དཔོག །རྒྱལ་པོའི་དཔྱ་ཁྲལ་དཔྱང་ཐག་དཔྱངས། །དཔག་མེད་དམག་དཔུང་དཔུང་བུ་ཆུང༌། །དཔེར་ན་དཔེ་བྱད་དཔེ་ཆ་དཔེན། །རྣམ་དཔྱོད་རྟོག་དཔྱོད་བརྟག་དཔྱད་དང༌། །རྗེ་དཔོན་སློབ་དཔོན་སེམས་དཔའ་ཆེ། །དཔྱིད་དུས་དཔྲལ་བར་དཔྱི་མགོ་དཔྱོངས། །ཤིང་ང་དཔུང་བཅད་དཔུང་རྒྱན་དང༌། །དར་དཔྱངས་དཔངས་མཐོ་དཔག་བསམ་ཤིང༌། །དཔའ་བོ་དཔའ་བའི་དཔང་པོས་དཔོད། །གསོ་དཔྱད་དཔྱིས་ཕྱིན་དཔྱས་མི་འདོགས། །དཔལ་ལྡན་དཔང་ལོ་དས་འཕུལ་པའོ། །ཕ་སྤད་སྤུན་ཟླ་སྤང་བྱ་སྤངས། །སྤྲང་པོའི་སྤར་མོའི་སྤ་དབྱུག་སྤྲད། །སྤོས་སྤྲིན་སྤྲོ་སྤྲོས་ལོངས་སྤྱོད་སྤྱོད། །སྤང་སྤོས་སྤར་སྤོར་སྤེན་སྤྱིལ་སྤྲོ། །སྤེན་ཏོག་སྤུག་གིས་སྤུད་པས་སྤ། །གནས་སྤར་བྱ་སྤུར་གཞན་དུ་སྤགས། ། མགོ་སྤུ་སྤྲུག་སྤྲུག་ཐགས་ཀྱི་སྤུན། །སྤེའུའི་གཅེས་སྤྲས་སྤྱད་དངོས་སྤེལ། །སྤ་མ་སྤྲུ་མ་སྤྲ་བ་སྤུངས། །སྤྲ་ཆལ་སྤོད་དང་ཞོ་སྤྲིས་སྤགས། །འཐབ་མོ་སྤྲད་སྤྲོད་སྤྱོས་ནས་སྤྱུགས། །སྤྱི་སྒོས་སྤེལ་མར་འཕྲིན་སྤྲིང་སྤྲིངས། །མུན་སྤྲུལ་སྤོང་བ་སྤོངས་སྤྱོད་པ། །ཚུར་སྤྱོན་དཀའ་སྤྱད་ཆོས་སྤྱོད་སྤོར། །སྤྲོས་བྲལ་སྤྲུལ་པ་གཟའ་སྤེན་པ། །གོས་སྤོ་ཆུར་སྤྱིངས་སྤྲ་ཚིལ་སྤྱིན། །ཁེ་སྤོགས་སྤྱང་ཀི་སྤྲ་སྤྲེའུ། །སྤྱང་པོའི་སྤོབས་པས་དགེ་མི་སྤྱོམ། །སྤྱི་བླུགས་ཁ་སྤུབ་རྒྱན་གྱིས་སྤྲས། །སྤྱི་བོ་རྡུལ་སྤྲུགས་རྡུལ་གྱི་སྤབས། །སྤྱོད་པ་སྤ་བཀོང་རི་ཡི་སྤོ། །མིག་གི་སྤྱན་སོགས་སར་བཏགས་པའོ། །སྟག་ལྤགས་ལ་སོགས་ལར་བཏགས་པའོ། །
ཕང་པར་ཕུན་ཚོགས་ཕུན་ཚུགས་ཤིང༌། །ཕྲུག་གུ་དང་ཕྲད་རྡུལ་ཕྲན་ཕྲ། །བརྒྱ་ཕྲག་ཕྱང་ཕྲུལ་ཕྱལ་ཕྱང་ངེ༌། །ཕྱུག་པོའི་ཕྱིར་དུ་ཕྱོགས་བཅུར་ཕྱིན། །ཕྱག་དར་ཕྱི་སའི་ཕྱེ་མ་ཕྱེ། །ཕྱྭ་མཁན་ཕོངས་པས་ཕྱིང་རུལ་ཕྱར། །ཕྱི་བདར་གྱིས་ཕྱིས་ཕྱགས་མས་ཕྱགས། །ནམ་ཕྱེད་ཕྱེན་གཏོང་ཕྱི་རྡོ་ཕང༌། །དབང་ཕྱུག་དབུགས་ཕྱུང་སྒོ་ཕྱེ་ནས། །ཕྱགས་ལྷམ་ཕྲན་ཚེགས་ཕྲེང་བ་ཕྲོགས། །ཕྲ་མེན་ཕྲིན་ལས་ས་ཕྱོད་ཆེ། །ཕྱུགས་ཀྱི་ཕྲུ་མ་ཕྱེ་མ་ལེབ། །ཕྲུ་བའི་ཕྱིར་ཕྱུང་ཕྱག་གིས་ཕྱོར། །སྨིན་ཕྲག་ཕྱག་འཚལ་ཉིན་མཚན་ཕྱད། །ཕྲ་མ་ཕྲག་དོག་ཕྲག་པ་ཕྲལ། །ཕྱིན་ཆད་ཡིད་ཕྱུང་སུན་ཅི་ཕྱིན། །ཕྱིར་འབྲང་ཕྱིར་ཕྱོགས་ཕྱིན་ཅི་ལོག།། མི་ཕམ་ཚིག་ཕྲད་རྣམ་དབྱེ་ཕྱེད། །ཕྲུ་མ་ཕྱར་གཡེང་ཕ་རྐྱང་ངོ༌། །གཞན་ལ་འཕྱ་འཕྱས་འོད་འཕྲོ་འཕྲོས། །འཕྱི་བ་འཕྱེ་བོ་དུས་འཕྱི་འཕྱིས། །རྣམ་འཕྲུལ་སྒྱུ་འཕྲུལ་མདའ་འཕེན་འཕངས། །ནམ་འཕང་ཁྲི་འཕང་གོ་འཕང་འཕྲོག །མཚོ་འཕྱུར་དུང་འཕྱུར་ལམ་འཕྱུག་འཕྱུགས། །སྙིང་འཕྱོའི་འཕྱོན་མས་ཕྱེ་འཕྱར་འཕངས། །འཕོངས་ཀྱི་འཕག་འཕག་མགོ་ཐུམ་འཕུར། །འཕོང་གིས་གཞན་འཕམ་འཕལ་ཀ་འགྲིག །འཕྱན་ཞིང་འཕྱོ་ལྡིང་དར་འཕྱར་འཕྲལ། །འཕྲིན་འཕྲོད་འཆི་འཕྲས་སེམས་ལ་འཕྲང༌། ། འཕྲལ་བ་སྐྲ་འཕྱིངས་ཕྱག་དར་འཕྱག །འཕྱང་དང་འཕྱེ་བ་འས་འཕུལ་ཕའོ། །
བླ་མའི་བླ་ན་བླ་བྲེ་བྲེས། །བྱམས་པས་བྱད་བྱུར་བྱབས་པས་བྱེར། །བྲེ་ཡི་བྱེ་མས་བྲབས་པས་བྱང༌། །བྲན་གཡོག་བྱེས་བྱོན་བྱུག་པ་བྱིན། །བྱིས་པས་བྱ་རའི་བྱ་བ་བྱོས། །བྲམ་ཟེ་བྲག་རིའི་བྱང་དུ་བྱོལ། །བྱ་བྱིའུ་བྱི་བ་བྱི་ལའི་བྱད། །བྱོལ་སོང་བྲང་འགྲོའི་བྲང་བྱིལ་བྱིལ། །བླ་གབ་བླ་གོས་བླུས་ཀྱང་བླ༑ ༑བླུན་པོ་འདམ་བྱིང་བློ་བློང་བློང༌། །བྲོ་ནད་ཐབས་བྲལ་བྲོ་བོར་བྲོས། །བྱན་མོའི་བྱི་བོར་རང་བྱན་ཆུད། །བྱག་མཁན་བྲོ་གར་བྱེ་བས་བྲེལ། །སོས་བླད་ཆུ་བླུད་ཟས་བྲིམས་བྲོད། །བྱ་ནའི་ཡོ་བྱད་བྱུར་བུར་བླུགས། །ད་བྱིད་རོ་བྲོ་བྲ་བའི་བྲུན། །དོང་བྲུབས་ཆུ་བྲུག་བྲུ་བ་ཚ། །གོས་བྱེར་བཙོ་བླག་གོས་ཀྱིས་བྱིབས།། བླ་ཚེ་བྱང་བུར་བ་བླ་བྱུགས། །ཁས་བླངས་བླ་ཐབས་ས་བླས་ཁྲེར། །བློ་བྲིད་བླ་དྭགས་ཡི་གེར་བྲིས། །སྤུ་བྱི་ཆ་བྱད་གཟི་བྱིན་བྲི། །བྱི་བཞིན་བྲ་ཉེར་བྲ་ཕྱེ་བྱོ། །བྱུག་རིས་བྱ་བའི་བྱེ་བྲག་ལ། །རྒྱལ་བློན་བློ་མིག་བདེ་བླག་བྱེད། །བླང་དོར་བློན་འདེབས་བླ་བོ་ལ། །རབ་བྱུང་སྐྲ་བྲེགས་རྣ་བ་བླགས། །ལྟོ་གོས་བྲེང་བྲེང་བྱ་དགར་བྱིན། །སྨན་བླ་བྱང་ཆུབ་བླ་ན་མེད། །བྱིན་རླབས་བྱུ་རུ་བ་རྐྱང་ངོ༌། །དབྱེན་དང་དབྱེ་བྲལ་ཆོས་དབྱིངས་དབྱིབས། །དབྱེར་མེད་དབུ་མ་དབུང་དང་དབུས། །དབྱུ་གུ་དབྱིག་པ་དབྱུག་པ་དབྱུགས། །རྫིང་དབོལ་ཆུ་དབོ་སྐར་མའི་དབོ། །ཕྱིར་དབྱུང་སུན་དབྱུང་མཚོན་གྱིས་དབུག །དབུལ་པོས་དབུགས་དབྱུང་ནོར་མི་དབྲོག །ཚོན་དབྱི་དབྱིག་མོ་དབྱིག་དབྱིག་དབུར། །དབོན་པོས་དབྱངས་དབུལ་སྨ་མི་དབབ། ། དབྱིག་གཉེན་དབུ་ལ་གདུགས་ཀྱང་དབུབ། །དབང་བསྐུར་བྱིན་དབབ་གཏན་ལ་དབབ། །ལུང་དབོག་ནོར་དབོག་དབེན་སར་དབྲལ། །དབང་ཕྱུག་དབང་ལྡན་དབང་ཐང་དབྱར། །དབང་པོ་དབྱིག་མང་དབྲལ་དབྱེས་ཆེ། །དཔའ་རླབས་དབུ་བ་སྐྱོན་གྱིས་དབགས། །དབྲེ་བཙོག་ཁ་དབྲི་ཞེ་སའི་དབའ། །དབལ་ནི་ཤ་ཉམས་རྩེ་དྲོད་ཏོག །ཞ་ཉེའི་དབྱར་འདབ་དས་འཕུལ་བའོ། །རབ་འབྱམས་འབྱམས་ཀླས་འབྱུང་བཞི་འབྲུག །འབྲལ་མེད་དང་འབྲེལ་འབྲས་བུ་འབྲུ། །འབྲིང་པོ་འདམ་འབྱིང་འབྲུམ་ནད་འབྱང༌། །འབྲོག་གི་འབྲི་འབྲོང་རུས་ཀྱི་འབྲོམ། །འབྱུང་འགྱུར་ཚེ་འབྱིད་འདྲེད་པའི་འབྱིད། །སྐྲ་འབལ་འབེལ་གཏམ་སྒོ་འབྱེ་འབྱེད། །འབྲས་ཆན་ལྕེས་འབྱོག་ཆང་འབྱོ་འབྱངས། །འབྲོམ་སྟོན་འབྱོན་དུས་འབྲོས་ཤིང་འབྲང༌། ། འབྲུབ་ཁུང་ཁ་འབྱེད་འབྱོལ་ཞིང་འབྱེར། །མཚང་འབྲུའི་ཚིག་འབྱིན་ཚོན་འབྱུག་འབྱོངས། །ཁ་འབྲི་ཆུ་འབྲུབ་སྦྱར་བའི་འབྱར། །འབྱུང་པོའི་འབྱོར་པ་འས་འཕུལ་བའོ། །ཁྱི་རྦད་རྦབ་སྒྲིལ་ཁ་རྦད་ཆེ། །ནད་ཀྱི་སྐྱ་རྦབ་སྐྲ་རྦད་རྦོད། །རྦོད་མ་སྐྱེལ་སོགས་རར་བཏགས་བའོ། །ལྦུ་བ་ལྦ་བ་ལར་བཏགས་བའོ། །ནོར་སྦྱིན་གནོད་སྦྱིན་སྦྱིན་བདག་སྦྲོན། །སྦུན་པ་སྦངས་དང་སྦང་མས་སྦངས། །སྦུག་ཏུ་ནོར་སྦ་སྦས་སྦོས་སྦེད། ། ཉིས་སྦྲག་སྦྲ་འབུབས་སྦྲེལ་ནས་སྦྱར། །སྦྲེས་ནས་སྦུར་མར་མེ་སྦར་སྦོར། །ཆུས་སྦྲུས་ཟས་སྦྲུས་ཕྱོགས་གཅིག་སྦོམས། །སྦྲུམ་མ་ལྟོ་སྦོས་སྲོག་ཆགས་སྦྲེ། །ཕྱག་སྦལ་གྲོག་སྦུར་སྦལ་པ་སྦྲུལ། །གྲོགས་སྦྲན་སྦུངས་སྐྱེད་སྦུད་པའི་སྦུབས། །སྦྱིག་མོར་སྦྱིག་ཅིང་སྦེ་ག་སྦྱོང༌། །སྦྱག་ཚེ་ལུས་སྦྲིད་སྦ་འཁར་སྦོམ། །ཤ་སྦྲང་སྦྲང་མ་སྦྲང་དང་སྦྲགས། །སྦེད་བྱེད་གསེར་སྦྲམ་ས་ལེ་སྦྲམ། །སྦྱོར་བ་སྦྱང་བྱ་སྦྱོང་བྱེད་སྦྱངས། །དགེ་སྦྱོང་གསོ་སྦྱོང་གཙང་སྦྲ་སྦྱོར། །འདོམས་ཀྱི་སྦ་བ་སར་བཏགས་བའོ། །
རོ་མྱགས་མྱག་མྱོག་ནགས་མྱུལ་མྱུར། །ཉམས་མྱོང་མྱུ་གུའི་རོ་མྱང་མྱོས། །མྱང་འདས་མྱང་མྱང་མྱུག་མྱུག་དང༌། །མྱ་ངན་མྱ་ངམ་མ་རྐྱང་ངོ༌། །དམག་གི་ཉེས་དམིགས་དམངས་རིགས་དམན། །དམེ་པོ་དམུས་ལོང་དམིགས་བུ་མེད། །དམུ་རྒོད་དམུ་ཆུ་འདྲེ་སྲིན་དམུ། །བློ་དམུན་དམུས་བྱུང་བུ་གའི་དམིག།།གཙང་དམེ་འཛུམ་དམུལ་དམིགས་པ་གཏོད། །ལག་དམར་ཁ་དམར་ཁ་དོག་དམར། །ཉམས་དམས་དམོད་བཙུགས་དམོད་པ་འདོར། །དམྱལ་བ་གནས་དམའ་དམིགས་བསལ་དང༌། །མྱུག་མྱུག་དམྱུགས་སོགས་དས་འཕུལ་མའོ། །རྨད་བྱུང་རྨུགས་འཛིན་རྨི་ལམ་རྨིས། །རྨང་ནས་རྨོ་རྨོས་རྨོན་དོར་དང༌། །རྨོངས་རྨུགས་ཁྱིས་རྨུར་རྨུགས་པའི་རྨ། །རྨེན་པ་རྟ་རྨིག་སྒ་ཡི་རྨེད། །རྨོངས་བུ་རྨེག་མེད་སུན་པའི་རྨུས། །སེར་རྨེ་བསྲིས་རྨེ་ངོ་མཚར་རྨད། །རྨོ་མོ་བལ་རྨེལ་དྲིས་བའི་རྨས། །རྨ་བྱ་ཁམས་རྨྱ་བྱ་རྨྱང་བྱེད། །རྨོག་དང་དབུ་རྨོག་རར་བཏགས་མའོ། །སྨན་དང་སྨན་པའི་གཏམ་སྨྲ་སྨྲོས། །སྨིག་རྒྱུ་སྨག་རུམ་ཟོང་མིན་སྨར། །སྨན་ལྗོངས་སུག་སྨེལ་སྨྱག་ཤད་དང༌། །སྨྱུག་མ་སྨྱི་གུ་སྨྱིག་མ་སྨིན། །ཚེ་སྨད་སྨ་ཕབ་སྨད་རས་སྨོད། །མགོ་སྨྱུང་སྨྲང་དང་སྨྲེ་སྔགས་སྨྲས། །བུ་སྨད་མིང་སྨོས་སྨྱན་ཀ་བྱེད། །ངུར་སྨྲིག་རྣམ་སྨིན་སྨོས་ཅི་དགོས། །སྨྱུང་གནས་དུས་སྨྱུར་སྨྱོན་པ་སྨྱོ། །སྨོན་འདྲིན་དྲི་མེད་སྨོན་ལམ་སྨན། ། སྨིན་དྲུག་སྨལ་པོ་སྨིན་དྲུག་བུ། །སྨེ་བ་སྨུག་རྩི་ཁ་དོག་སྨུག །སྨ་ར་སྨིན་མ་སྨེ་ཤ་ཅན། །རྩིས་ཀྱི་སྨེ་བ་སར་བཏགས་མའོ། །
ཙབ་ཙུབ་མི་བྱ་ཙོག་ཙོག་པུ། །ཙན་དན་ཙཱུ་ཏ་ཙམ་པ་ཀ། །ཙ་ཀོ་ར་དང་ཙི་ཏི་མོ། །ནེ་ཙོ་དེ་ཙམ་དེ་ཙུག་ལགས། །ཙེ་ནེ་ཙེ་རེ་ཙ་རི་བ། །ཙཱ་རུའི་བཟའ་བ་ཙ་ན་ཀ། །ཙུག་ཙུག་སྒྲ་སོགས་ཙ་རྐྱང་ངོ༌༑ ༑གཙུག་ཏོར་སྤྱི་གཙུག་གཙང་ཁང་གཙང༌། །མི་གཙིགས་སྤྱོད་པ་གཙུག་ལག་ཁང༌། །གཙོད་རུས་གཙེས་ཤིང་གཙེར་བས་གཙེས། །མཆེ་གཙིགས་གཙུབ་ཤིང་གཙུབ་གཏན་གཙུབས། །གཙོ་བོ་གཙིགས་ཆེ་གཙགས་བུས་གཙགས། །གཙང་ཕྱོགས་གཙང་ཆུ་གས་འཕུལ་ཙའོ། །བཙན་པོ་བཀའ་བཙན་རྫོང་བཙན་དང༌། །བཙུན་མོར་བུ་བཙས་གྲུ་བཙས་བཙལ། །བཙུན་པ་མིག་བཙུམས་བཙོན་རར་བཙུད། ། གོས་བཙེམས་བཙག་དང་བཙོད་ཀྱིས་བཙོས། །བཙན་དུག་ཚགས་ཀྱིས་བཙགས་ཤིང་བཙིར། །བཙས་ཁྱེར་འབགས་བཙོག་བཙོ་བླག་མཁན། །མཐོ་བཙམས་རྡེག་བཅོག་བཙོག་པོ་རྡེག །བཙན་རྒོད་བཙན་ཐབས་གསེར་བཙོ་མ། །སྲོལ་བཙུགས་ཤིང་བཙུགས་སྒོག་བཙོང་བཙོངས། །བཙད་པོ་བཙས་མ་བས་འཕུལ་ཙའོ། །རྩ་ལག་རྩ་རྩེ་ཚོན་རྩི་རྩིང༌། །རྩི་མར་རྩི་ཤིང་རྩི་ཐོག་རྩྭ། །འཐབ་རྩོད་རྩེད་མོ་རྩེ་རྩེས་རྩེན། །ལྔས་རྩེན་སུམ་རྩེན་རྩིས་རྩིས་མཁན། །རྩིབ་མའི་རྩ་རྒྱུས་རྩིད་པ་རྩུབ། །ཁ་རྩང་རྩེ་རྒོད་རྩམ་རིན་རྩེག །རྩབས་གཅོད་རྩད་གཅོད་ཚེར་མའི་རྩང༌། །སྟོབས་རྩལ་འབད་རྩོལ་རྩོམ་པ་རྩོམ། །ཞོ་རྩབས་རྩབ་མོ་སེར་རྩའི་གོས། །རྩིག་པ་རྩིག་མཁན་འཁོར་ལོའི་རྩིབས། །རྩངས་པ་སྲོག་རྩོལ་རར་བཏགས་ཙའོ། ། བཀའ་སྩལ་དངོས་གྲུབ་སྩལ་དང་སྩོལ། །སྦྱིན་པ་སྩལ་བགྱི་བགྱིད་དུ་སྩལ། །སྩལ་དུ་གསོལ་སོགས་སར་བཏགས་ཙའོ། །བརྩོན་འགྲུས་སྙིང་བརྩེ་བརྩེ་བ་ཅན། །བརྩད་ཅིང་དྲིས་ནས་བརྩམ་བྱ་བརྩམས། །ཁང་བརྩེགས་བརྩིགས་ཤིང་བརྩི་བྱ་བརྩིས། །སོ་བརྩེ་ཧ་ཅང་བརྩེངས་པའི་གོས། །བས་འཕུལ་ར་མགོ་ལྡན་པའི་ཙའོ། །
ནགས་ཚལ་སྐྱེད་ཚལ་ཚི་གུའི་ཚིགས། །ཚོགས་པའི་སྡེ་ཚན་ལུས་ལང་ཚོ། །ཚོན་རྩི་ཕྲ་ཚོམ་ཚར་དུ་དངར། །ཐེ་ཚོམ་ཚམ་རྔམས་འཇུ་བྱེད་ཚྭ། །ཁང་པའི་ཚོམས་སོགས་ཚ་རྐྱང་ངོ༌། །ངོ་མཚར་མཚན་དཔེ་མཚོ་དང་མཚེའུ། །མཚེ་མ་མཚམས་བཅད་མཚན་གཞི་དང༌། །མཚན་ཉིད་མཚོན་བྱ་མཚན་མས་མཚོན། །ཕྱོགས་མཚམས་སྐྱོན་མཚང་མཚན་མོ་མཚར། །མཚུར་སྟོན་ཁ་མཚུལ་མཚལ་དང་མཚུངས།། རྒྱལ་མཚན་མཚའ་མེས་རྟ་མཚའ་ལུ། །མཛེས་སྡུག་ཁྱིམ་མཚེས་མཚེ་དང་མཚན། །མཚམས་མེད་ལ་མཚེར་དུར་མཚེད་མཚུན། །མཚོན་ཆའི་ཕྱག་མཚན་མཚོག་མར་འཕྱར། །མིང་གི་མཚན་སོགས་མས་འཕུལ་ཚའོ། །བློ་འཚབས་ཆུ་འཚག་ནང་དུ་འཚངས། །ཏེར་མཚིར་མེས་འཚིག་དུ་བ་འཚུབས། །ཟས་འཚེད་ལུས་འཚོ་འཚོ་བྱེད་འཚེངས། །འཚེ་མེད་འཚག་བཟང་འཚལ་མ་འཚལ། །ནོར་འཚོལ་ཕྱུགས་འཚོ་འཚོག་ཆས་འཚོང༌། །བརྡེག་འཚོག་ངལ་འཚོ་འོད་འཚེར་ཞིང༌། །བློ་དང་འཚམས་པར་སྐྱིན་པ་འཚབ། །གདུང་འཚོབ་འཚང་རྒྱ་ལོངས་པའི་འཚར། །ཕྱག་འཚལ་ཤེས་དང་ཆོག་པའི་འཚལ། །འཛོམས་པའི་འཚག་སོགས་འས་འཕུལ་ཚའོ། །
ཛ་རག་ཛ་ལང་ཛ་བོ་ཤིང༌། །ཛ་ཡ་ཅན་སོགས་ཛ་རྐྱང་ངོ༌། །དཔའ་འཛངས་མཛའ་བོའི་བང་མཛོད་མཛེས། །གནོད་མཛེས་མཛུབ་མོ་མཛོད་སྤུ་དཀར། །མཛོ་རྟའི་མཛེར་པ་མཛེ་ནད་དང༌། །མཛོལ་བུ་བསྲུང་བའི་མཛད་པ་མཛོད། །ཡ་རབས་མཛངས་སོགས་མས་འཕུལ་ཛའོ། །འཛིངས་པས་གོས་འཛར་ལག་པས་འཛིན། །འཛག་དང་འཛིར་བའི་སྣོད་འཛེད་འཛེམ། །འཛུར་ཞིང་སྒོར་འཛུལ་འཛེག་སྐས་འཛུགས། །བཞིན་འཛུམ་འཛིན་པ་སྣོད་དུ་འཛུད། །འཛམ་གླིང་དུ་འཛོམ་ནོར་འཛངས་འཛད། །འཛབ་བཟླས་སྐད་འཛེར་ནོར་བའི་འཛོལ། །འདུ་འཛི་ཆུད་འཛའ་རྡོ་ཡི་འཛེང༌། །འཁྲུགས་པའི་འཛག་འཛོག་འས་འཕུལ་ཛའོ། །ཀུན་རྫོབ་རྫུན་གྱི་རྫབ་རྫུབ་དང༌། །ཕྱུགས་རྫིའི་རྫོངས་སུ་རྫིའུ་བྱིན། །རྫིང་བུར་རྫུས་སྐྱེས་འདམ་རྫབ་རྫོག །རྫི་ཕྱོགས་རྫ་མའི་བུ་རྫི་དང༌། །རྫི་མེད་རྫི་མ་ཟིན་པའི་རྫོགས། །མཁར་རྫོང་ནོར་རྫས་རྫུ་འཕྲུལ་དང༌། །རྫོགས་སངས་རྒྱས་སོགས་རར་བཏགས་ཛའོ། །གཞན་གྱིས་མི་བརྫི་ཁྲོ་བོར་བརྫུས།། རལ་པ་གྱེན་བརྫེས་སྲོག་ཆགས་བརྫིས། །ཟན་བརྫིས་ཡུལ་གཞན་བརྫངས་པ་སོགས། །བས་འཕུལ་ར་མགོ་ལྡན་པའི་ཛའོ། །
ཝ་སྐྱེས་ཕ་ཝང་ཆུའི་ཝ་ཁ། །འགིའུ་ཝང་པི་ཝང་འཛུམ་ཝང་ཝང༌། །ཡིད་ལ་ཝལ་ལེ་ཝང་ལོང་དང༌། །ཝ་ཏ་ཡུག་སོགས་ཝ་རྐྱང་ངོ༌། །
ཞ་བོའི་ཞྭ་མོ་ཞ་རྐྱང་ངོ༌། །མཉམ་གཞག་གཞལ་བྱ་གཞལ་མེད་ཁང༌། །ཀུན་གཞི་རྣམ་གཞག་ནམ་གཞག་གཏན། །གཞོན་ནུ་གཞུང་བཟང་གཞའ་ཚོན་གཞུ། །གཞོགས་སློང་བདུད་གཞོམ་སྦོ་གཞོགས་ཀྱང༌། །གནས་གཞི་གཞོང་པ་གཡང་གཞི་གཞན། །མངག་གཞུག་ཁུ་བ་གཞིབ་ལ་གཞོལ། །གཞའ་གསང་གཞོངས་སུ་ལྕག་གིས་གཞུ། །གཞི་གྲུབ་གཞུང་ལུགས་བརྟག་གཞིག་གཞུག །གཞོགས་ཀྱི་ནད་གཞི་གཞང་འབྲུམ་གཞིལ། །གཞར་ཡང་གཞུར་མེད་ཡིད་གཞུངས་གཞོབ། །གཞིས་ཀ་གླུ་གཞས་འཚོ་ཞིང་གཞེས། །དྲན་པ་ཉེར་གཞག་བསྒྲིགས་པའི་གཞིབས། །གཞེན་བསྐུལ་ནང་གཞུག་གས་འཕུལ་ཞའོ། ། བཞག་ཟིན་བཞད་གད་བཞད་དཀར་བཞི། །བཞབས་ནས་སྐྲ་བཞར་བཞམས་བསྒོ་བྱེད། །གསོལ་བཞིའི་དགོངས་བཞེད་དེ་བཞིན་ཉིད། །བཞེངས་བཞུགས་འབྱོན་བཞུད་བཞོན་པ་ཞོན། །བཞོན་མ་བཞོ་བཞོས་བརླན་བཞའ་བཞོགས། །གཡོག་བཞུན་མར་བཞུ་བཞུར་ནས་བཞེས། །བཞིན་རས་མེ་བཞི་གྲོ་བྱི་བཞིན།། འདི་བཞིན་ཁུར་བཞེས་དཔང་ཆེ་བཞི། །བཞི་མཉམ་བཞག་སོགས་གས་འཕུལ་ཞའོ། །
ཟྭ་ཚོད་མི་ཟད་གཞན་ལ་ཟློ། །སྔགས་ཟློས་ཟློས་གར་ཟླ་བ་ཟླུམ། །ཟླ་གམ་ཟླས་དབྱེ་ཟློག་པ་དང༌།། ཟླ་གྲོགས་ལོ་ཟླ་མྱ་ངན་ཟློ། །བསྐྱར་བའི་ཟློས་སོགས་ཟ་རྐྱང་ངོ༌། །གཅན་གཟན་གཟིག་གི་གཟུགས་བརྙན་གཟིགས། །གཟའ་སྐར་འོད་གཟེར་གཟི་བརྗིད་གཟི། །རྔུལ་གཟན་ཕྲག་པར་གཟེད་ཅིང་གཟར།། གཟོང་གི་གཟེབ་ལ་གཟེར་བུ་གཟུགས། །གཟེགས་མ་གཟེགས་ཟན་གཟིར་བར་གཟས། །ད་གཟོད་དྲིན་གཟོ་ཆུད་མི་གཟོན། །གཟུ་ལུམ་གཟུང་འཛིན་གཟེག་ཆ་ཆུང༌། །ཟུག་གཟེར་ལ་གཟེམ་གཟིམ་མལ་གཟུད། །གཟེ་མ་ཚེར་མ་གཟང་རིང་གཟན། །གྲུ་གཟིངས་ཤ་གཟུག་ཟས་ཀྱི་གཟན། །ཕྱིང་གཟར་གཟར་བུ་དགང་བླུགས་གཟར། །གཟེང་བསྟོད་གཟི་མདངས་གཟོད་མའི་དུས། །རི་གཟར་གཟུགས་མོ་བྱི་ཐུར་གཟུགས། །གཟར་ཐག་གཟུངས་ཐག་གཟབས་ཀྱང་གཟགས། །གཟུངས་སྤོབས་གཟུངས་སྔགས་ཐུགས་གཟུ་བོ། །བསྒོ་བ་རྣར་གཟོན་གས་འཕུལ་ཟའོ། །བཟའ་བ་བཟའ་བཟས་བུད་མེད་བཟའ། །བཟའ་མི་བཟི་ཞིང་མ་བཟླུགས་ཀྱང༌། །ན་བཟའ་བཟང་པོ་ལག་པས་བཟུང༌། །བཟོ་བོས་ལྷུང་བཟེད་བཟེད་ཞལ་བཟེད།། བཟེ་ཆུང་མི་བཟད་ལས་ལ་བཟུར། །བཟོད་པ་ཚོགས་བཟླུམས་སྔགས་བཟླ་བཟླས། །མི་བཟློག་གཡུལ་བཟློག་མྱ་ངན་བཟླ། །གཅིག་ཏུ་བཟླུམས་སོགས་བས་འཕུལ་ཟའོ། །
འོངས་འོང་འོ་སྐོལ་འོན་པ་འུག་པ་འོན་ཅིག་འོས་པ་འོལ་ཁ་འུད་པོ་ཆེ་འོག་མ་འོན་ཏང་འོ་མ་འོབས་འོད་ཟེར་འོ་དོད་སོགས་འ་ཉིད་དོ། །
ཡི་རང་ཡི་ཆད་ཡི་དྭགས་དང༌། །མདའ་ཡབ་རྔ་ཡབ་ཡ་རྐྱང་ངོ༌། །གཡོར་མོ་གཡོ་གཡོས་གཡབ་མོ་གཡབས། །གཡོར་པོ་གཡུང་ཟ་གཡན་པ་དགབ། །གཡང་ས་མི་གཡོ་གཡུང་དྲུང་གཡང༌། །གཡེལ་མེད་གཡུར་ཟ་ཟས་གཡོ་གཡོས། །གཡང་གཞི་གཡོག་གཡོགས་གཡེར་མས་གཡིགས། །གཡི་ལྤགས་གཡར་ནས་གཡབ་གཡུག་གཡོབ། །གཡོན་མ་ལོག་གཡེམ་གཡེང་བས་གཡེངས། །གཡའ་སྒོག་སྐྱི་གཡའ་ལྕགས་གཡའ་གཡུ། །གཡུང་མོ་གཡོ་སྒྱུ་གཡེར་བག་གཡག །གཡས་གཡོན་གཡུལ་སྤྲོད་གཡུལ་ལས་གཡོག །མིག་གཡོར་ཁ་གཡལ་གཡར་ངོ་ཚ། །གཡར་ཁྲལ་གཡར་དམ་གཡར་ཁམས་དང༌། །སྣང་གཡེལ་གཡེར་ཁ་གས་འཕུལ་ཡའོ། །
ར་ལུག་རྭ་ཅོ་རྡུལ་དུ་རློག །མངོན་རློམ་རློམ་སེམས་བྱིན་རླབས་རློབས། །རློན་པ་རླག་བྱེད་འདོམས་ཀྱི་རླིག །རླབས་ཆེན་དབའ་རླབས་རླངས་པ་རླུང༌། །རླམ་ཁྱེར་ཁྲག་རླངས་རླན་རློན་ཆང༌། ། རླག་མོ་རླུགས་པ་ཁུང་བུའི་རླུབས། །དུད་འགྲོའི་རླིད་བུ་བས་འཕུལ་མེད། །བཅོམ་བརླག་ཚིག་བརླང་བརླག་བྱ་བརླག །བརླ་ཤ་ཆུས་བརླན་ཡ་མ་བརླ། །བློ་བརླུག་བརྟན་བརླིང་བྱིན་གྱིས་བརླབས། །གདོན་གྱིས་བརླམས་སོགས་བས་འཕུལ་རླའོ། །
ལྭ་ནི་གོས་ཀྱི་བྱེ་བྲག་ཡིན། །
ཤར་གྱི་ཤིང་ཁར་ཤང་ཤང་ཤི །ཤུལ་དུ་ཤིད་ཟན་ཤེལ་གྱི་ཤུབས། །ཤེད་བུ་ཤེད་བདག་ཤེད་ལས་སྐྱེས། །ཤུན་པགས་ཤམ་ཐབས་ཤུར་བུས་བཅིངས། །ཤེས་ལྡན་ཤིན་ཏུ་ཤུབ་བུ་སྨྲ། །ཤེན་པ་ཤྭ་འོད་ཤ་རྐྱང་ངོ༌༑ ༑བདེ་གཤེགས་གཤིས་ལུགས་དེ་བཞིན་གཤེགས། །གཤིན་པོའི་གཤགས་འབྱེད་གཤིན་རྗེ་གཤེད།། གཤེན་རབས་གཤང་དཀྲོལ་དབུ་སྐྲ་གཤོར། །གཤིས་ངན་གཡུལ་གཤོམ་གཤུང་དང་གཤེ། །མོ་གཤམ་གཤའ་མ་ཡིན་དུ་གཤའ། །གཤོར་གྱིས་ཆུ་གཤོ་ཤིང་གཤོག་གཤགས། །ཐོང་གཤོལ་གཤེག་ཅིང་འདབ་གཤོག་གཤིབས། །བརླན་གཤེར་བྲེས་གཤོར་འཕྲང་ལ་གཤོར། །གཤམ་གྱི་སྤང་གཤོངས་ཞིང་ས་གཤིན།། གཤོང་བུ་ལ་སོགས་གས་འཕུལ་ཤའོ། །མཛའ་བཤེས་དགེ་བཤེས་ལྷ་བཤོས་བཤམས། །སྡིག་བཤགས་ཕྱི་བཤོལ་བཤུལ་ལམ་བཤར། །བཤམ་བཤུམས་བཤལ་དྲུང་བཤུད་ནས་བཤགས། །བཤའ་ཚེ་བགོ་བཤའ་རི་དྭགས་བཤོར། །རྒྱབ་བཤུལ་པགས་བཤུས་བཤན་པས་བཤས། །མེར་བཤུར་ཆུས་བཤལ་བཤང་གཅི་བཤོ། མཁར་བཤིག་བྲེས་བཤར་འཕྲང་ལ་བཤོར། །སྦུབས་བཤངས་དཔེ་བཤད་བས་འཕུལ་ཤའོ། །
སངས་རྒྱས་སོར་མོ་སེན་མོ་སོ། །སིལ་སྙན་སིལ་སིལ་སེ་མོ་དོ། །ཚེ་སྲོག་སྲུང་ཞིང་འོད་སྲུང་སྲས། །སྲིད་པར་དྲང་སྲོང་སྲོལ་ཚུགས་སྲིད། །སྲོད་དུས་ས་སྲོས་སྲེ་ནག་སྲབ། །སྲིན་པོ་ལུས་སྲུལ་ས་སྲུང་བུ། །སྲུབས་ཀྱི་ལམ་སྲང་སྲིད་དུ་སྲིངས། །ཡིད་སྲུབས་ཀྱིས་སྲེག་སྲིང་མོར་སྲེད། །སྲུ་མོའི་སྲི་ཞུ་སྲིའུ་འི་སྲི། །སྲེ་མོ་སྲེག་པ་སྲིན་བྱ་སྲམ། །སྲིན་བུ་སྲོ་མ་སྲད་བུ་སྲ། །ཇི་སྲིད་དེ་སྲིད་སྲན་མའི་སྲུས། །བསྙེན་སྲིང་སྲེག་བྱེད་སྲེག་བླུགས་དང༌། །རྒྱལ་སྲིད་མུན་སྲིབས་རྟ་ཡི་སྲབ། །སྲུབ་ཤིང་སྲུབ་ཐག་འཇལ་བྱེད་སྲང༌། །སློབ་དཔོན་སློ་མ་སློབ་གཉེར་སླ། །སློབ་པ་སློབ་མར་སློང་མོ་སློང༌། །སླེ་བ་གྱེན་སློང་སློག་ཀྱང་སླེབ། །སླེ་ཏྲེས་སླུ་གུའི་ཆུ་སླ་མོ། །ཀུན་སློང་སླེ་ཡོན་བསད་པའི་སློ། །སླར་ཞིང་སླར་ཡང་སླུ་མེད་སླད། །སླེའུ་སློག་པ་ཕྱི་ནང་སློག །སླ་ངའི་སླད་རོལ་ཕྱོགས་སུ་སློན། །སླད་མར་སླད་ནས་དུག་རོ་སློང༌། །སྲ་བརྐྱང་བཏིང་སོགས་ས་ཉིད་དོ། །གསར་བུ་གསར་ནས་འཁར་གསིལ་གསོར། ། ཁ་གསག་གསོག་གསོབ་གསད་བྱ་གསོད། །གསང་སྔགས་སྙན་གསན་གསུང་རབ་གསུངས། །གསོང་པོའི་ཚིག་གསོལ་གསོལ་འདེབས་གསོན། །གསེར་མདོག་ནེའུ་གསིང་གསེག་མའི་གསེབ། །གསེབ་དང་གསའ་ཡིས་གསག་གསིར་ཏེ། །ཤིང་གསོམ་གསོར་གྱིས་གསིལ་ཞིང་གསེས། །གསས་མོ་གསོག་འཇོག་གསང་གཏམ་གསོང༌། །གསོ་རས་སྤུ་གསེད་གསེང་གི་གསུར། །གསུས་པ་གསོ་ཕྱིར་གསོལ་ཡང་གསུད།། སོ་གསོད་ལུས་གསིག་དྲིལ་གསིལ་གསུམ། །སྐད་གསང་གསེག་གཤང་གསེག་ཀ་ལི། །གསོན་པོ་སྙན་གསང་ཆུད་མ་གསོན། །འོད་གསལ་ནང་གསེས་དྲི་ཆུ་གསིལ། །གསལ་ཤིང་ཆུད་གསན་གས་འཕུལ་སའོ། །སྔོ་བསངས་འབགས་བསངས་ཚོགས་བསག་བསགས། །དམིགས་བསལ་སྐྱོན་བསལ་བསམ་བྱ་བསམས། །བསེ་ཁྲབ་བསོད་ནམས་བསོད་སྙོམས་བསོགས། །ཚེ་བསྲིང་བསམ་བློ་དྲིན་བསབ་བསབས། ། ཡོ་བསྲང་ནོར་བསྲི་རྒྱང་བསྲིང་བསྲིངས། །དྲི་བསུང་གིས་བསུས་བསེ་རུ་བསད། །བསྲུངས་པ་བསྲུང་བྱ་བསྲེག་བྱ་བསྲེགས། །བཟོད་བསྲན་བསྲོ་ཁང་ཞོ་བསྲུབས་བསྲེས། །བསོད་པའི་ཟས་བསྲེལ་རིང་བསྲེལ་བསྲིངས། །བྱ་བའི་བསྲལ་དང་སྒྲིབ་པ་བསྲབས། །བསེལ་བའི་བསོ་སྒྲ་ངལ་བསོས་བུ། །ཁ་བསུམ་རྗེས་བསུབས་བསེར་བུ་བསིལ། །ལྷ་བསངས་མེ་བསངས་སྐྱོ་བསངས་དང༌། །བློ་བསྲུན་བསམ་བསེའུ་སྦ་བསྲི་མེད། །བསང་གཏོར་ཞབས་བསིལ་ཞལ་བསིལ་བསྲོ། །བསླད་བྱ་བསླད་ནས་བསླུ་བྱ་བསླུས། །བསླང་བྱའི་ནོར་བསླངས་ཕྱོགས་སུ་བསླན། །བསླབ་བྱ་བསླབ་པ་གྱེན་དུ་བསླང༌། །འདོད་པའི་བསོད་ཉམས་བས་འཕུལ་སའོ། །
ཧྲལ་ཧྲལ་ཧྲུལ་ཧྲུལ་མིག་ཧྲིག་ཧྲིག །ཧྭ་ཤང་ཧགས་དང་གོས་ཀྱི་ཧྭ། །རྩབ་ཧྲལ་ལ་སོགས་ཧ་ཉིད་དོ། །
ཨ་ཀ་རུ་དང་ཨ་རུ་ར། །ཨུ་དུམྦ་ར་ཨུཏྤལ། །ཨོ་རྒྱན་ཨུ་མ་ཨནྡ་རྙིལ། །ཤིང་ཐོག་ཨ་མྲ་ཨེ་ལའི་འདབ། །ཨེ་ནྱ་ཡ་ན་ཨ་ཉིད་དོ།། །།
མཆན། དག་ཡིག་འདི་ནི་སེར་བྱེས་སློབ་གྲྭས་དཔར་(༡༩༨༧)བའི་དག་ཡིག་ངག་སྒྲོན་གྱི་རྩ་བ་གཞིར་བཟུང་སྟེ། ཤེས་རིག་པར་ཁང་གིས་དཔར་(༡༩༨༣)བའི་དག་ཡིག་ངག་སྒྲོན་རྩ་འགྲེལ་དང་། བོད་ལྗོངས་མི་དམངས་དཔེ་སྐྲུན་ཁང་གིས་དཔར་(༡༩༩༠)བའི་དག་ཡིག་ངག་སྒྲོན་གྱི་རྩ་བ་དང་དེའི་འགྲེལ་བ། མི་རིགས་དཔེ་སྐྲུན་ཁང་ནས་དཔར་བསྐྲུན་བྱས་པའི་ངག་སྒྲོན་རྩ་འགྲེལ་དང་དེའི་ཡང་འགྲེལ་བཅས་གཤིབ་སྡུར་བྱས་ནས་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །དཔལ་ཁང་ལོ་ཙཱ་བ་ངག་དབང་ཆོས་ཀྱི་རྒྱ་མཚོ་ནི། རབ་བྱུང་བརྒྱད་པའི་མེ་ཕོ་བྱི་ལོ་སྟེ་ཕྱི་ལོ་༡༤༥༦ལོར་བོད་ཡུལ་གཙང་གི་བཞད་མཐོང་སྨོན་རྫོང་གི་ཤར་ཕྱོགས་དཔལ་ཁང་ཞེས་པའི་ཁྱིམ་དུ་སྐུ་འཁྲུངས། འདས་ལོ་མི་གསལ་ཡང༌། ཀརྨ་མི་བསྐྱོད་རྡོ་རྗེ་(༡༥༠༧ – ༡༥༥༤)དང་དུས་མཉམ་དུ་བྱུང ཁོང་གིས་ཞ་ལུ་ལོ་ཙཱ་བ་ཆོས་སྐྱོང་བཟང་པོ་དང༌། སྐྱོགས་སྟོན་ལོ་ཙཱ་བ་ངག་དབང་རིན་ཆེན་བཀྲ་ཤིས་སོགས་དགེ་བའི་བཤེས་གཉེན་མང་པོའི་ཞབས་ལ་གཏུགས་ནས་མདོ་སྔགས་རིག་གནས་དང་བཅས་པར་སྦྱངས་པ་དཔྱིས་ཕྱིན་པར་མཛད་ཅིང་མཁས་པ་ཆེན་པོར་གྱུར། ཁོང་གི་མཚན་གཞན་ལ་དཔལ་ཁང་ལོ་ཙཱ་བ་དང༌། དཔལ་ཁང་ཆོས་མཛད། དབྱངས་ཅན་སྙེམས་པའི་སྡེ། ཀརྨ་འཕྲིན་ལས་ཕྱོགས་ལས་རྣམ་རྒྱལ་བཅས་ཞུའོ། །
རབ་བྱུང་དགུ་པའི་ས་ཕོ་ཁྱི་ཕྱི་ལོ་༡༥༣༨ ལོར་《བོད་ཀྱི་བརྡའི་བྱེ་བྲག་གསལ་བར་བྱེད་པའི་བསྟན་བཅོས་ཚིག་ལེའུར་བྱས་པ་མཁས་པའི་ངག་གི་སྒྲོན་མ་》དང༌། རབ་བྱུང་དགུ་པའི་ཆུ་ཡོས་ཕྱི་ལོ་༡༥༤༣ ལོར་《ཚིག་རྒྱན་སྙན་ངག་གི་བསྟན་བཅོས་མེ་ལོང་རྒྱན་གྱི་དཔེར་བརྗོད་བཀླགས་པས་ཀུན་ཤེས་》བརྩམས་སོ། །ད་དུང་《སྙན་ངག་མེ་ལོང་གི་རྒྱན་གྱི་དཔེར་བརྗོད་རབ་གསལ་བཀླགས་པས་ཀུན་ཤེས་ལས་སྒྲ་རྒྱན་གབ་ཚིག་གི་རྟགས་སྐྱོན་སེལ་བ་དང་བཅས་པའི་རྣམ་བཤད་》དང༌། 《མིང་གི་མངོན་བརྗོད་པདྨ་དཀར་པོའི་ཕྲེང་བ་》བཅས་བཞུགས་སོ། །
དག་ཡིག་ངག་སྒྲོན་གྱི་རྩ་བ་ནི་དཔལ་ཁང་ལོ་ཙཱ་བས་རྣམ་འཕྱང་ཞེས་པ། བོད་རབ་བྱུང་དགུ་པའི་ས་ཁྱི། ཕྱི་ལོ་༡༥༣༨ ཐ་སྐར་ཉ་བ་སྟོན་ཟླ་འབྲིང་པོའི་གྲལ་གྱི་ཚེས་བཅོ་ལྔ་ལ་མཛད། ཕྱི་ལོ་༡༩༣༧ ལོར་རྒྱལ་སྲས་ཞི་བ་ལྷ་གཉིས་པར་གྲགས་པའི་ཁུ་ནུ་བླ་མ་བསྟན་འཛིན་རྒྱལ་མཚན་མཆོག་ནས་ངག་སྒྲོན་གྱི་འགྲེལ་པ་《བོད་ཀྱི་བརྡ་སྤྲོད་པའི་བསྟན་བཅོས་ངག་སྒྲོན་གྱི་འགྲེལ་པ་ཚིག་གསལ་》བརྩམས་གནང་བ་དང། བོད་ལྗོངས་སློབ་གྲྭ་ཆེན་མོའི་དགེ་རྒན་ཀུན་བཟང་རྣམ་རྒྱལ་ལགས་ནས་《ངག་སྒྲོན་གྱི་ཡང་འགྲེལ་》བརྩམས་གནང་མཛད་པ་བཅས་སོ། །
༄༅། །བོད་ཀྱི་བརྡའི་རྣམ་གཞག་ཉུང་ངུར་བསྡུས་པ་སྨྲ་བའི་སྒྲོན་མེ་ཞེས་བྱ་བ་བཞུགས་སོ།།
བྲ་ཏི་རིན་ཆེན་དོན་གྲུབ།(?)
ཐོག་མར་དགེ་བ་ཀླད་ཀྱི་དོན།
༄༅། །ཨོཾ་སྭསྟི་སིདྡྷཾ། བླ་མ་རྗེ་བཙུན་མཁྱེན་པའི་གཏེར་ལ་ཕྱག་འཚལ་ལོ། །སྨྲ་བ་ཀུན་ལས་རྣམ་རྒྱལ་བའི། །སྨྲ་མཆོག་གཙོ་ལ་ཕྱག་འཚལ་ཏེ། །སྨྲ་བའི་ལམ་ནི་གསལ་བྱེད་པའི། །སྨྲ་བའི་སྦྱོར་བ་འདིར་བཤད་བྱ། །རབ་འབྱམས་གཞུང་དོན་རྣམ་བཀྲའི་གཟུགས། །རབ་ཡངས་བློ་གྲོས་མིག་ཕྱེ་ནས། །རབ་ཏུ་གསལ་བར་བལྟ་འདོད་ན། །རབ་མཆོག་སྨྲ་བའི་ཐབས་འདི་ཉོན། །དམ་པ་རྣམས་ལ་ཉེར་བསྟེན་ནས། ། དམ་པའི་ཡོན་ཏན་ཐོབ་འདོད་ན། །དམ་པའི་ལུགས་བཟང་འཚོལ་བའི་སྒོ། །དམ་པ་འདི་ལས་གཞན་ཡོད་མིན། །
བར་དུ་དགེ་བ་གཞུང་གི་དོན།
ངག་གི་རྩ་བ་ཡི་གེ་སྟེ། །དེ་ལ་དབྱངས་དང་གསལ་བྱེད་གཉིས། །དབྱངས་ཡིག་ཨི་ཨུ་ཨེ་ཨོ་བཞི། །གསལ་བྱེད་ཀ་སོགས་སུམ་ཅུ་ཡིན། །ག་ང་ད་ན་བ་མ་འ། །ར་ལ་ས་རྣམས་རྗེས་འཇུག་བཅུ། །ག་ད་བ་མ་འ་སྔོན་འཇུག །ད་ས་གཉིས་ནི་ཡང་འཇུག་གོ །ར་ལ་ས་ནི་མགོ་གསུམ་སྟེ། །འདོགས་ནི་ཡ་ར་ལ་ཝ་བཞི། །དེ་རྣམས་སྦྱར་བའི་རྣམ་འགྱུར་ལས། །མིང་དང་ཚིག་གི་ཚོགས་རྣམས་འབྱུང༌། །དོན་གྱི་ངོ་བོ་བརྗོད་པ་མིང༌། །ཁྱད་པར་བརྗོད་པ་ཚིག་ཡིན་ནོ། །དེ་ཡང་རྣམ་དབྱེ་ཚིག་འཕྲད་སོགས། །གཞན་སྦྱར་བ་ཡི་རྣམ་འགྱུར་གྱིས། །དོན་ཀུན་རབ་ཏུ་གསལ་བར་བྱེད། །དེ་ལ་མིང་གི་སྦྱོར་བ་ནི། །ཐོག་མ་ཉིད་དུ་གསལ་བར་བྱ། ། 
ཀ༽ ཀ་གཞུ་ཀ་རྐྱང་ག་གཞུ་ཡིན། །ཀ་གདན་ཀ་རྐྱང་ག་གདན་ལ། །ཀླད་རྒྱ་ཀ་ཀླད་ར་རྒྱ་དང༌། །ཀླུ་གཉན་ཀ་ཀླུ་ག་གཉན་ནོ། །ཀློང་འཁྱིལ་ཀ་ཀློང་འ་འཁྱིལ་དང༌། །དཀར་ཕིབས་ད་དཀར་ཕ་རྐྱང་ཕིབས།། དཀར་དབྱེན་ད་དཀར་ད་དབྱེན་ཡིན། །དཀོན་མོད་ད་དཀོན་མ་རྐྱང་མོད། །དཀྱིལ་འཁོར་ད་དཀྱིལ་འ་འཁོར་དང༌། །བཀའ་བློན་བ་བཀའ་བ་བློན་ཡིན། བཀའ་རྒྱ་བ་བཀའ་ར་རྒྱ་ལ། །བཀའ་ཁྲ་བ་བཀའ་ཁ་རྐྱང་ཁྲ། །བཀའ་ཤོག་བ་བཀའ་ཤ་རྐྱང་ཤོག །བསྐུལ་ལྕག་བ་བསྐུལ་ལ་ལྕག་ཡིན། །བཀྲག་མདངས་བ་བཀྲག་མ་མདངས་དང༌། །བཀྲེས་འགྲངས་བ་བཀྲེས་འ་འགྲངས་སོ། །རྐ་འགོ་ར་རྐ་འ་འགོ་ལ། །རྐུ་འཕྲོག་ར་རྐུ་འ་འཕྲོག་དང༌། །རྐང་མཐིལ་ར་རྐང་མ་མཐིལ་ཡིན། །རྐན་ལྤགས་ར་རྐན་ལ་ལྤགས་སོ། ། རྐྱང་རྒོད་ར་རྐྱང་ར་རྒོད་དང༌། །སྐ་རགས་ས་སྐར་ར་རྐྱང་རགས། །སྐུ་གཟུགས་ས་སྐུ་ག་གཟུགས་ཡིན།། སྐེ་མགུལ་ས་སྐེ་མ་མགུལ་ལོ། །སྐད་གདངས་ས་སྐད་ག་གདངས་དང༌། །སྐར་ཁུང་ས་སྐར་ཁ་རྐྱང་ཁུང༌། །སྐར་གཡོགས་ས་སྐར་ག་གཡོགས་ཡིན། །སྐལ་ལྡན་ས་སྐལ་ལ་ལྡན་ནོ། །སྐས་གདང་ས་སྐས་ག་གདང་ལ། །སྐུད་བརྒྱུས་ས་སྐུད་བ་རའི་བརྒྱུས། །སྐོར་གཡེངས་ས་སྐོར་ག་གཡེངས་དང༌། །སྐོར་བསྐྱིལ་ས་སྐོར་བ་སའི་བསྐྱིལ། །སྐྱེ་མཆེད་ས་སྐྱེ་མ་མཆེད་དང༌། །སྐྱེ་གནས་ས་སྐྱེ་ག་གནས་ལ། །སྐྱོ་ངལ་ས་སྐྱོ་ང་རྐྱང་ངལ། །སྐྱེད་ཚལ་ས་སྐྱེད་ཚ་རྐྱང་ཚལ། །སྐྱེད་འཕེལ་ས་སྐྱེད་འ་འཕེལ་ལ། །སྐྱེད་བསྲིང་ས་སྐྱེད་བ་བསྲིང་དང༌། །སྐྱོན་བྲལ་ས་སྐྱོན་བ་བྲལ་ཡིན། །སྐྱབས་ཚོལ་ས་སྐྱབས་ཚ་རྐྱང་ཚོལ། །
ཁ༽ ཁ་བཏགས་ཁ་རྐྱང་བ་བཏགས་དང༌། །ཁུ་བྱུག་ཁུ་རྐྱང་བ་བྱུག་ལ། །ཁེ་སྤོགས་ཁེ་རྐྱང་ས་སྤོགས་ཡིན། །ཁལ་བཀལ་ཁལ་རྐྱང་བ་བཀལ་ལོ། །ཁུར་བསྐྱེལ་ཁུར་རྐྱང་ས་བསྐྱེལ་ལ། །ཁྱུང་ཆེན་ཁ་ཁྱུང་ཆ་རྐྱང་ཆེན། །ཁྲི་གདུགས་ཁ་ཁྲི་ག་གདུགས་དང༌། །ཁྲོ་གཉེར་ཁ་ཁྲོ་ག་གཉེར་ཡིན། །ཁྲབ་རྨོག་ཁྲབ་རྐྱང་ར་རྨོག་དང༌། །ཁྲལ་འཇལ་ཁྲལ་རྐྱང་འ་འཇལ་ལ། །ཁྲིམས་བདག་ཁ་ཁྲིམས་བ་བདག་དང༌། །ཁྲིམས་འཇགས་ཁ་ཁྲིམས་འ་འཇགས་ཡིན། །ཁྲོམ་ཐང་ཁ་ཁྲོམ་ཐ་རྐྱང་ཐང༌། །ཁྲོལ་ཚག་ཁ་ཁྲོལ་ཚ་རྐྱང་ཚག། །མཁན་བརྒྱུད་མ་མཁན་བ་རའི་བརྒྱུད། །མཁའ་ལྡིང་མ་མཁའ་ལ་ལྡིང་ངོ༌། །མཁར་མཐོ་མ་མཁར་མ་མཐོ་དང༌། །མཁལ་རྐེད་མ་མཁལ་ར་རྐེད་ལ། །མཁྱེན་བརྩེ་མ་མཁྱེན་བ་རའི་བརྩེ། །འཁོན་འཛིན་འ་འཁོན་འ་འཛིན་ནོ། །འཁོར་འདས་འ་འཁོར་འ་འདས་ལ། །འཁྲི་སྒྲུབ་འ་འཁྲི་ས་སྒྲུབ་དང༌། །འཁྲུ་སྐྱུགས་འ་འཁྲུ་ས་སྐྱུགས་ཡིན། །འཁྲུལ་འཁོར་འ་འཁྲུལ་འ་འཁོར་རོ།།
ག༽ གོ་འཕང་གོ་རྐྱང་འ་འཕང་ལ། །གང་སྲུས་གང་རྐྱང་ས་སྲུས་དང༌། །གན་རྒྱ་གན་རྐྱང་ར་རྒྱ་ཡིན། །གབ་སྦས་གབ་རྐྱང་ས་སྦས་སོ། །གར་སླ་གར་རྐྱང་ས་སླ་དང༌། །གོང་སྐོར་གོང་རྐྱང་ས་སྐོར་ལ། ། གོམ་འཁྱོར་གོམ་རྐྱང་འ་འཁྱོར་ཡིན། །གྱང་ལྡེབས་གྱང་རྐྱང་ལ་ལྡེབས་སོ། །གྲི་མདུང་ག་གྲི་མ་མདུང་དང༌། །གྲུ་རྫིང་ག་གྲུ་ར་རྫིང་ཡིན། །གྲུ་མོ་ག་གྲུ་མ་རྐྱང་མོ། །གྲེ་འགྱུར་ག་གྲེ་འ་འགྱུར་རོ། །གྲལ་དམའ་ག་གྲལ་ད་དམའ་དང༌། །གྲོ་རྩམ་ག་གྲོ་ར་རྩམ་ཡིན། །གྲོག་སྦུར་ག་གྲོག་ས་སྦུར་ལ། །གྲོགས་བཤེས་ག་གྲོགས་བ་བཤེས་སོ། །གྲོང་ཁྱེར་ག་གྲོང་ཁ་རྐྱང་ཁྱེར། །གྲོན་གཟན་ག་གྲོན་ག་གཟན་ལ། །གླ་བརྔན་ག་གླ་བ་རའི་བརྔན། །གླ་རྩི་ག་གླ་ར་རྩི་དང༌། །གླུ་གཞས་ག་གླུ་ག་གཞས་སོ། །གློ་སྙིང་ག་གློ་ས་སྙིང་ལ། ། གླིང་བཞི་ག་གླིང་བ་བཞི་དང༌། །གླེན་ལྐུགས་ག་གླེན་ལ་ལྐུགས་ཡིན། །གློག་འཁྱུག་ག་གློག་འ་འཁྱུག་གོ ༑དགེ་བཤེས་ད་དགེ་བ་བཤེས་དང༌། །དགེ་སློང་ད་དགེ་ས་སློང་ཡིན། །དགེ་སྒྲུབ་ད་དགེ་ས་སྒྲུབ་ལ།། དགུན་དཔྱིད་ད་དགུན་ད་དཔྱིད་དོ། །དགོན་གྲོང་ད་དགོན་ག་གྲོང་དང༌། །དགའ་སྟོན་ད་དགའ་ས་སྟོན་ཡིན། །དགྲ་སྟ་ད་དགྲ་ས་སྟ་ལ། །མགོ་སྐྲ་མ་མགོ་ས་སྐྲའོ། །མགར་བཤན་མ་མགར་བ་བཤན་ལ།། མགྲིན་མཛེས་མ་མགྲིན་མ་མཛེས་ཡིན། །མགྱོགས་སྐྱེན་མ་མགྱོགས་ས་སྐྱེན་དང༌། །མགྲོན་གཉེར་མ་མགྲོན་ག་གཉེར་རོ། །འགྱོད་གདུངས་འ་འགྱོད་ག་གདུངས་ལ། །འགྱེལ་བརྡབས་འ་འགྱེལ་བ་རའི་བརྡབས། །འགྲན་བྲལ་འ་འགྲན་བ་བྲལ་ཡིན། །འགྲོ་སྒོ་འ་འགྲོ་ས་སྒོའོ། །འགྲིམ་འགྲུལ་འ་འགྲིམ་འ་འགྲུལ་དང༌། །འགྲོགས་གྱེས་འ་འགྲོགས་ག་གྱེས་ཡིན། །རྒ་ཤི་ར་རྒ་ཤ་རྐྱང་ཤི། །རྒན་དམངས་ར་རྒན་ད་དམངས་སོ། །རྒས་བགྲེས་ར་རྒས་བ་བགྲེས་ལ། །རྒོད་སྤུ་ར་རྒོད་ས་སྤུ་དང༌། །རྒྱ་སྒོ་ར་རྒྱ་ས་སྒོ་ཡིན། ། རྒྱ་མཐོང་ར་རྒྱ་མ་མཐོང་ངོ། །རྒྱ་བསྐོན་ར་རྒྱ་བ་སའི་བསྐོན། །རྒྱ་ཐུར་ར་རྒྱ་ཐ་རྐྱང་ཐུར། །རྒྱ་ཁྱོན་ར་རྒྱ་ཁ་ཁྱོན་དང༌། །རྒྱ་ཕིབས་ར་རྒྱ་ཕ་རྐྱང་ཕིབས། །རྒྱ་མཚོ་ར་རྒྱ་མ་མཚོ་དང༌། །རྒྱུ་སྐར་ར་རྒྱུ་ས་སྐར་ལ༑ ༑རྒྱུ་སྟོང་ར་རྒྱུ་ས་སྟོང་ཡིན། །རྒྱུ་རྐྱེན་ར་རྒྱུ་ར་རྐྱེན་ནོ། །རྒྱུན་བསྲིང་ར་རྒྱུན་བ་བསྲིང་ལ། །རྒྱབ་མདུན་ར་རྒྱབ་མ་མདུན་ཡིན། །རྒྱལ་མཚན་ར་རྒྱལ་མ་མཚན་དང༌། །རྒྱལ་བྱེད་ར་རྒྱལ་བ་བྱེད་དོ། ། སྒོ་ལྕགས་ས་སྒོ་ལ་ལྕགས་དང༌། །སྒོ་གླེགས་ས་སྒོ་ག་གླེགས་ཡིན། །སྒོ་གཏན་ས་སྒོ་ག་གཏན་ལ། །སྒེའུ་ཁུང་ས་སྒེའུ་ཁ་རྐྱང་ཁུང༌། །སྒང་འབུར་ས་སྒང་འ་འབུར་དང༌། །སྒལ་གཞུང་ས་སྒལ་ག་གཞུང་ཡིན།། སྒུར་སྐྱོག་ས་སྒུར་ས་སྐྱོག་ལ། །སྒྱིད་ཁུང་ས་སྒྱིད་ཁ་རྐྱང་ཁུང༌། །སྒྲ་བརྙན་ས་སྒྲ་བ་རའི་བརྙན། །སྒྲ་གཅན་ས་སྒྲ་ག་གཅན་དང༌། །སྒྲོ་མདོངས་ས་སྒྲོ་མ་མདོངས་ལ། །སྒྲོག་སྐུད་ས་སྒྲོག་ས་སྐུད་དོ། །
ང༽ ངེས་འབྱུང་ངེས་རྐྱང་འ་འབྱུང་ལ། །མངོན་མཐོ་མ་མངོན་མ་མཐོ་དང༌། །མངའ་བདག་མ་མངའ་བ་བདག་ཡིན། །མངའ་ཐང་མ་མངའ་ཐ་རྐྱང་ཐང༌། །མངའ་འབངས་མ་མངའ་འ་འབངས་དང༌། །མངལ་སྒོ་མ་མངལ་ས་སྒོ་ཡིན། །རྔ་བརྡུང་ར་རྔ་བ་རའི་བརྡུང༌། །རྔ་མོང་ར་རྔ་མ་རྐྱང་མོང༌། །རྔུལ་གཟན་ར་རྔུལ་ག་གཟན་ལ། །རྔོག་མ་ར་རྔོག་མ་རྐྱང་ཡིན། །རྔོན་པ་ར་རྔོན་པ་རྐྱང་དང༌། །རྔམས་བརྗིད་ར་རྔམས་བ་རའི་བརྗིད། །
ཅ༽ གཅན་གཟན་ག་གཅན་ག་གཟན་ཡིན། །གཅེན་གཅུང་ག་གཅེན་ག་གཅུང་དང༌། །བཅོམ་ལྡན་བ་བཅོམ་ལ་ལྡན་ནོ། །བཅོས་རྡུགས་བ་བཅོས་ར་རྡུགས་དང༌། །ལྕེ་རྩེ་ལ་ལྕེ་ར་རྩེ་ཡིན། །ལྕགས་རི་ལ་ལྕགས་ར་རྐྱང་རི། །ལྕང་གླིང་ལ་ལྕང་ག་གླིང་ལ། །ལྕམ་དྲལ་ལ་ལྕམ་ད་དྲལ་ལོ། །
ཆ༽ ཆུ་བསྐོར་ཆུ་རྐྱང་བ་སའི་བསྐོར། །མཆན་ཁུང་མ་མཆན་ཁ་རྐྱང་ཁུང༌། །མཆུ་འགྲམ་མ་མཆུ་འ་འགྲམ་དང༌། །མཆིན་མཁྲིས་མ་མཆིན་མ་མཁྲིས་སོ། །མཆོག་གསུམ་མ་མཆོག་ག་གསུམ་ལ། །མཆོག་བརྙེས་མ་མཆོག་བ་རའི་བརྙེས། །
ཇ༽ རྗེ་བཙུན་ར་རྗེ་བ་བཙུན་ཡིན། །རྗེ་རྒྱལ་ར་རྗེ་ར་རྒྱལ་དང༌། །རྗེས་བསྙེགས་ར་རྗེས་བ་སའི་བརྙེགས། །འཇུ་དཀའ་འ་འཇུ་ད་དཀའ་འོ། །འཇིག་རྟེན་འ་འཇིག་ར་རྟེན་ལ། །འཇིགས་སྐྲག་འ་འཇིགས་ས་སྐྲག་དང༌། །འཇམ་རྩུབ་འ་འཇམ་ར་རྩུབ་ཡིན། །འཇའ་ཁྱིམ་འ་འཇའ་ཁ་ཁྱིམ་མོ། །ལྗགས་མཉེན་ལ་ལྗགས་མ་མཉེན་དང༌། །ལྗོན་ཤིང་ལ་ལྗོན་ཤ་རྐྱང་ཤིང༌། །
ཉ༽ ཉ་ལྕིབས་ཉ་རྐྱང་ལ་ལྕིབས་དང༌། །ཉི་ཟླ་ཉི་རྐྱང་ཟ་ཟླ་ཡིན། །ཉོ་བཙོངས་ཉོ་རྐྱང་བ་བཙོངས་ལ༑ ༑ཉག་སྤོར་ཉག་རྐྱང་ས་སྤོར་རོ། །ཉིན་མཚན་ཉིན་རྐྱང་མ་མཚན་ལ། །གཉེན་གཉེར་ག་གཉེན་ག་གཉེར་དང༌། །གཉའ་གནོན་ག་གཉའ་ག་གནོན་ཡིན། །གཉའ་སྒ་ག་གཉའ་ས་སྒའོ། །གཉེན་ཚན་ག་གཉེན་ཚ་རྐྱང་ཚན། །གཉེར་སྲུང་ག་གཉེར་ས་སྲུང་དང༌། །མཉམ་གཞག་མ་མཉམ་ག་གཞག་ལ། །སྙེ་མ་ས་སྙེ་མ་རྐྱང་ངོ༌། །སྙན་ཤལ་ས་སྙན་ཤ་རྐྱང་ཤལ། །སྙན་བརྒྱུད་ས་སྙན་བ་རའི་བརྒྱུད། །སྙོམ་ལས་ས་སྙོམ་ལ་རྐྱང་ལས། །
ཏ༽ གཏི་མུག་ག་གཏི་མ་རྐྱང་མུག །གཏན་འདུན་ག་གཏན་འ་འདུན་དང༌། །གཏན་ཚིགས་ག་གཏན་ཚ་རྐྱང་ཚིགས། །གཏམ་གཏོང་ག་གཏམ་ག་གཏོང་ངོ༌། །གཏར་བསྲེག་ག་གཏར་བ་བསྲེག་ལ། ། གཏིང་ཟབ་ག་གཏིང་ཟ་རྐྱང་ཟབ། །གཏིང་རྡོ་ག་གཏིང་ར་རྡོ་དང༌། །གཏོང་ཕོད་ག་གཏོང་ཕ་རྐྱང་ཕོད།། གཏུམ་དྲག་ག་གཏུམ་ད་དྲག་དང༌། །གཏེར་མཛོད་ག་གཏེར་མ་མཛོད་ཡིན། །བཏང་སྙོམས་བ་བཏང་ས་སྙོམས་ལ། །རྟ་སྒ་ར་རྟ་ས་སྒའོ། །རྟ་རྔ་ར་རྟ་ར་རྔ་ལ། །རྟགས་བརྒྱད་ར་རྟགས་བ་རའི་བརྒྱད། །རྟིང་སྐོར་ར་རྟིང་ས་སྐོར་དང༌། །རྟོད་བཏགས་ར་རྟོད་བ་བཏགས་སོ། །སྟག་གཟིག་ས་སྟག་ག་གཟིག་དང༌།། སྟེང་ཤོད་ས་སྟེང་ཤ་རྐྱང་ཤོད། །སྟེར་སྦྱིན་ས་སྟེར་ས་སྦྱིན་ཡིན། །སྟོད་སྨད་ས་སྟོད་ས་སྨད་དོ། །སྟོད་གཡོག་ས་སྟོད་ག་གཡོག་དང༌། །སྟོན་ཐོག་ས་སྟོན་ཐ་རྐྱང་ཐོག །སྟོབས་འབྱོར་ས་སྟོབས་འ་འབྱོར་ལ༑ ༑སྟོར་བརླག་ས་སྟོར་བ་རའི་བརླག །ལྟ་སྒོམ་ལ་ལྟ་ས་སྒོམ་ལ། །ལྟེ་དྲོད་ལ་ལྟེ་ད་དྲོད་དང༌། །ལྟག་མཇིང་ལ་ལྟག་མ་མཇིང་ཡིན། །ལྟོ་འཕྱེ་ལ་ལྟོ་འ་ཕའི་འཕྱེ། །ལྟོགས་སྐོམ་ལ་ལྟོགས་ས་སྐོམ་མོ། །
ཐ༽ ཐ་རྒོད་ཐ་རྐྱང་ར་རྒོད་ཡིན། །ཐབས་མཁས་ཐབས་རྐྱང་མ་མཁས་དང༌། །ཐུགས་རྗེ་ཐུགས་རྐྱང་ར་རྗེ་སྟེ། །ཐེར་གཟན་ཐེར་རྐྱང་ག་གཟན་ནོ། །མཐང་ཤམ་མ་མཐང་ཤ་རྐྱང་ཤམ། །མཐའ་ལྕགས་མ་མཐའ་ལ་ལྕགས་དང༌། །མཐར་ཕྱིན་མ་མཐར་ཕ་ཕྱིན་ལ། །མཐུ་རྩལ་མ་མཐུ་ར་རྩལ་ལོ།། མཐུན་སྦྱོར་མ་མཐུན་ས་སྦྱོར་དང༌། །མཐོ་དམན་མ་མཐོ་ད་དམན་སྟེ། །མཐོང་ཐོས་མ་མཐོང་ཐ་རྐྱང་ཐོས །མཐོང་སྐོར་མ་མཐོང་ས་སྐོར་རོ། །འཐབ་རྩོད་འ་འཐབ་ར་རྩོད་དང༌། །འཐེང་འགྲོས་འ་འཐེང་འ་འགྲོས་ཡིན། །མཐེབ་མཛུབ་མ་མཐེབ་མ་མཛུབ་བོ། །
ད༽ དག་བཀྲུས་དག་རྐྱང་བ་བཀྲུས་ལ། །དྭངས་སྙིགས་དྭངས་རྐྱང་ས་སྙིགས་ཏེ། །དར་འཕྱར་དར་རྐྱང་འ་ཕའི་འཕྱར། །དལ་བྲེལ་དལ་རྐྱང་བ་བྲེལ་དང༌། །དུང་སྐོར་དུང་རྐྱང་ས་སྐོར་ཡིན། །དུད་འགྲོ་དུད་རྐྱང་འ་འགྲོ་ལ། །དོམ་དྲེད་དོམ་རྐྱང་ད་དྲེད་དང༌། །དྲི་བསུང་ད་དྲི་བ་བསུང་ངོ༌། །དྲང་ཐད་ད་དྲང་ཐ་རྐྱང་ཐད། །དྲག་ཆར་ད་དྲག་ཆ་རྐྱང་ཆར། །དྲན་གསལ་ད་དྲན་ག་གསལ་དང༌། །དྲུག་དཀར་ད་དྲུག་ད་དཀར་རོ། །དྲུང་འཁོར་ད་དྲུང་འ་འཁོར་ལ། །དྲུང་འཚོ་ད་དྲུང་འ་འཚོ་སྟེ། །དྲོད་སྡུད་ད་དྲོད་ས་སྡུད་དང༌། །གདིང་བ་ག་གདིང་བ་རྐྱང་ངོ༌། །གདུགས་ཕུབ་ག་གདུགས་ཕུབ་རྐྱང་དང༌། །གདུང་མ་ག་གདུང་མ་རྐྱང་ལ། །གདུང་རྒྱུད་ག་གདུང་ར་རྒྱུད་ཡིན། །གདོན་བགེགས་ག་གདོན་བ་བགེགས་སོ། །གདོལ་རིགས་ག་གདོལ་ར་རྐྱང་རིགས། །གདོས་སྐྱ་ག་གདོས་ས་སྐྱ་དང༌། །བདེ་གཤེགས་བ་བདེ་ག་གཤེགས་ལ༑ ༑བདེ་སྐྱིད་བ་བདེ་ས་སྐྱིད་དོ། །བདུད་འདུལ་བ་བདུད་འ་འདུལ་དང༌། །བདེན་རྫུན་བ་བདེན་ར་རྫུན་ཡིན། །མདའ་གཞུ་མ་མདའ་ག་གཞུ་ལ།།མདེའུ་ལྕགས་མ་མདེའུ་ལ་ལྕགས་སོ། །མདོག་བཟང་མ་མདོག་བ་བཟང་ལ། །འདག་འཇིམ་འ་འདག་ས་འཇིམ་སྟེ། །འདབ་གཤོག་འ་འདབ་ག་གཤོག་དང༌། ། འདམ་སེང་འ་འདམ་ས་རྐྱང་སེང༌། །འདམ་རྫབ་འ་འདམ་ར་རྫབ་དང༌། །འདེགས་སྤྱད་འ་འདེགས་ས་སྤྱད་ཡིན། །འདེད་གཏོང་འ་འདེད་ག་གཏོང་ལ། །འདོམ་འཇལ་འ་འདོམ་འ་འཇལ་ལོ། །འདྲེན་མཆོག་འ་འདྲེན་མ་མཆོག་ལ། །རྡོ་སྟེགས་ར་རྡོ་ས་སྟེགས་བུ། །སྡར་མ་ས་སྡར་མ་རྐྱང་སྟེ། །སྡེ་དཔོན་ས་སྡེ་ད་དཔོན་དང༌། །སྡིག་སྤོང་ས་སྡིག་ས་སྤོང་ཡིན། །སྡུག་བསྔལ་ས་སྡུག་བ་སའི་བསྔལ། །སྡོང་བུ་ས་སྡོང་བ་རྐྱང་བུ། །སྡོམ་བརྩོན་ས་སྡོམ་བ་རའི་བརྩོན། །སྡོམ་སྡིག་ས་སྡོམ་ས་སྡིག་དང༌། །ལྡང་འདུག་ལ་ལྡང་འ་འདུག་ལ། །ལྡན་འདུས་ལ་ལྡན་འ་འདུས་སྟེ། །ལྡེ་མིག་ལ་ལྡེ་མ་རྐྱང་མིག །ལྡུམ་ར་ལ་ལྡུམ་ར་རྐྱང་ཡིན། །
ན༽ ནགས་ཀླུང་ནགས་རྐྱང་ཀ་ཀླུང་ལ། །ནང་གཟན་ནང་རྐྱང་ག་གཟན་ཡིན། །ནད་གཞི་ནད་རྐྱང་ག་གཞི་སྟེ། །ནམ་མཁའ་ནམ་རྐྱང་མ་མཁའོ། །གནང་སྦྱིན་ག་གནང་ས་སྦྱིན་དང༌། །གནོད་འཚེ་ག་གནོད་འ་འཚེ་ལ། །གནམ་ས་ག་གནམ་ས་རྐྱང་ཡིན། །གནམ་གཡང་ག་གནམ་ག་གཡང་ངོ༌། །གནས་བསྐལ་ག་གནས་བ་སའི་བསྐལ། །རྣ་རྒྱན་ར་རྣ་ར་རྒྱན་ཏེ། །རྣམ་རྒྱལ་ར་རྣམ་ར་རྒྱལ་དང༌། །རྣམ་འགྱུར་ར་རྣམ་འ་འགྱུར་ཡིན། །རྣམ་དཔྱོད་ར་རྣམ་ད་དཔྱོད་ལ། །རྣམ་རྟོག་ར་རྣམ་ར་རྟོག་སྟེ། །སྣ་རྡུག་ས་སྣ་ར་རྡུག་དང༌། །སྣ་ཁྲིད་ས་སྣ་ཁ་ཁྲིད་དོ། །སྣེ་ལེན་ས་སྣེ་ལ་རྐྱང་ལེན། །སྣམ་སྦྱར་ས་སྣམ་ས་སྦྱར་དང༌། །སྣུམ་སྐུད་ས་སྣུམ་ས་སྐུད་དེ། །སྣོད་བཅུད་ས་སྣོད་བ་བཅུད་དོ། །
པ༽ པུས་མོ་པུས་རྐྱང་མ་རྐྱང་མོ། །དཔག་ཆེན་ད་དཔག་ཆ་རྐྱང་ཆེན། །དཔའ་རྟུལ་ད་དཔའ་ར་རྟུལ་དང༌། །དཔུང་འཇོམས་ད་དཔུང་འ་འཇོམས་སོ། །དཔུང་གཉེན་ད་དཔུང་ག་གཉེན་ལ། །དཔུང་གསིག་ད་དཔུང་ག་གསིག་དང༌། །དཔྲལ་མཚམས་ད་དཔྲལ་མ་མཚམས་ཏེ། །དཔྱི་མགོ་ད་དཔྱི་མ་མགོའོ། །སྤོ་མཐོ་ས་སྤོ་མ་མཐོ་དང༌། །སྤང་གཤོང་ས་སྤང་ག་གཤོང་ཡིན། །སྤུན་ཟླ་ས་སྤུན་ཟ་ཟླ་དང༌། །སྤུས་གཙང་ས་སྤུས་ག་གཙང་ངོ༌། །སྤེན་བད་ས་སྤེན་བ་བད་དང༌། །སྤོས་ཤེལ་ས་སྤོས་ཤ་རྐྱང་ཤེལ། །སྤྱི་གཙུག་ས་སྤྱི་ག་གཙུག་སྟེ། །སྤྱང་ཀི་ས་སྤྱང་ཀ་རྐྱང་ཀི །སྤྱང་གྲུང་ས་སྤྱང་ག་གྲུང་ཡིན། །སྤྱན་རྫི་ས་སྤྱན་ར་རྫི་ལ། །སྤྲ་ཚུགས་ས་སྤྲ་ཚ་རྐྱང་ཚུགས། །སྤྲོ་འཕེལ་ས་སྤྲོ་འ་འཕེལ་དང༌། །སྤྲིན་འཁྲིགས་ས་སྤྲིན་འ་འཁྲིགས་སོ། །
ཕ༽ ཕུ་མདའ་ཕུ་རྐྱང་མ་མདའ་དང༌། །ཕྱེ་གཏོར་ཕ་ཕྱེ་ག་གཏོར་ཏེ། །ཕྱག་མཛོད་ཕ་ཕྱག་མ་མཛོད་ལ། །ཕྱག་དམ་ཕ་ཕྱག་ད་རྐྱང་དམ། །ཕྱག་རྟགས་ཕ་ཕྱག་ར་རྟགས་ཡིན། །ཕྱོགས་ཁྱེར་ཕ་ཕྱོགས་ཁ་ཁྱེར་རོ། །
བ༽ བ་གླང་བ་རྐྱང་ག་གླང་ཡིན། །བུ་བཙས་བུ་རྐྱང་བ་བཙས་ལ། །བག་དྲོ་བག་རྐྱང་ད་དྲོ་དང༌། ། བད་ཀན་བད་རྐྱང་ཀ་རྐྱང་ཀན། །བར་སྣང་བར་རྐྱང་ས་སྣང་ལ། །བུན་བཏང་བུན་རྐྱང་བ་བཏང་དང༌།། བོག་ཤས་བོག་རྐྱང་ཤ་རྐྱང་ཤས། །བྱ་བྱིའུ་བ་བྱ་བ་བྱིའུ་འོ། །བྱ་གག་བ་བྱ་ག་རྐྱང་གག །བྱ་རྒོད་བ་བྱ་ར་རྒོད་དང༌། །བྱ་འདབ་བ་བྱ་འ་འདབ་སྟེ། །བྱ་སྐྱིབས་བ་བྱ་ས་སྐྱིབས་སོ། །བྱང་ཆུབ་བ་བྱང་ཆ་རྐྱང་ཆུབ། །བྱམས་མགོན་བ་བྱམས་མ་མགོན་ཡིན། །བྱི་རུ་བ་བྱི་རུ་རྐྱང་དང༌། །བྱིན་ལྡིར་བ་བྱིན་ལ་ལྡིར་རོ༑ ༑བྱིས་གཞོན་བ་བྱིས་ག་གཞོན་དང༌། །བྱེ་བྲལ་བ་བྱེ་བ་བྲལ་སྟེ། །བྲམ་ཟེ་བ་བྲམ་ཟ་རྐྱང་ཟེ། །བྲེ་སྲང་བ་བྲེ་ས་སྲང་ཡིན། །བྲོ་གར་བ་བྲོ་ག་རྐྱང་གར། །བླ་མ་བ་བླ་མ་རྐྱང་སྟེ། །བླ་བྲེ་བ་བླ་བ་བྲེ་དང༌། ། བླང་དོར་བ་བླང་ད་རྐྱང་དོར། །བློ་གྲོས་བ་བློ་ག་གྲོས་ལ། །བློ་རྣོ་བ་བློ་ར་རྣོ་དང༌། །བླུན་རྨོངས་བ་བླུན་ར་རྨོངས་ཏེ། །དབང་རྟེན་ད་དབང་ར་རྟེན་ནོ། །དབང་ཕྱུག་ད་དབང་ཕ་ཕྱུག་དང༌། །དབུགས་བརྩེགས་ད་དབུགས་བ་རའི་བརྩེགས། །དབུལ་ཕྱུག་ད་དབུལ་ཕ་ཕྱུག་སྟེ། །དབྱར་སྟོན་ད་དབྱར་ས་སྟོན་ནོ། ། དབྱར་སྐྱེས་ད་དབྱར་ས་སྐྱེས་ཡིན། །དབྱེ་འབྱེད་ད་དབྱེ་འ་འབྱེད་དང༌། །འབོ་རྒྱུག་འ་འབོ་ར་རྒྱུག་ལ།། འབགས་སླད་འ་འབགས་ས་སླད་དོ། །འབབ་གཞོལ་འ་འབབ་ག་གཞོལ་ལ། །འབའ་ཡིག་འ་འབའ་ཡ་རྐྱང་ཡིག །འབུལ་སྡུད་འ་འབུལ་ས་སྡུད་དང༌། །འབྲུ་འཕྱར་འ་འབྲུ་འ་འཕྱའི་འཕྱར། །འབྲི་མཛོ་འ་འབྲི་མ་མཛོ་དང༌། །འབྲང་རྩིབས་འ་འབྲང་ར་རྩིབས་ལ། །འབྲལ་འཛོམ་འ་འབྲལ་འ་འཛོམ་སྟེ།། འབྲས་སྨིན་འ་འབྲས་ས་སྨིན་ནོ། །འབྲུག་སྒྲ་འ་འབྲུག་ས་སྒྲ་ལ། །འབྲོག་དགོན་འ་འབྲོག་ད་དགོན་དང༌། །འབྲོང་གཡག་འ་འབྲོང་ག་གཡག་སྟེ། །འབྲོང་འདེད་འ་འབྲོང་འ་འདེད་དོ། །འབྱུང་འཇིག་འ་འབྱུང་འ་འཇིག་དང༌། །སྦོ་སྒེག་ས་སྦོ་ས་སྒེག་ཡིན། །སྦལ་ལྕོང་ས་སྦལ་ལ་ལྕོང་སྟེ། །སྦོམ་ཕྲ་ས་སྦོམ་ཕ་རྐྱང་ཕྲ། །སྦྱིན་བདག་ས་སྦྱིན་བ་བདག་ལ། །སྦྲང་བུ་ས་སྦྲང་བ་རྐྱང་བུ། །སྦྲང་རྩི་ས་སྦྲང་ར་རྩི་དང༌། ། སྦྲུལ་འཁྱིལ་ས་སྦྲུལ་འ་འཁྱིལ་ཡིན། །རྦ་རླབས་ར་རྦ་ར་རླབས་དང༌། །
མ༽ མྱུ་གུ་མ་མྱུ་ག་རྐྱང་གུ། །མྱུར་འགྲོ་མ་མྱུར་འ་འགྲོ་དང༌། །དམག་འཁྲུག་ད་དམག་འ་འཁྲུག་ཡིན། །དམངས་རིགས་ད་དམངས་ར་རྐྱང་རིགས། །རྨ་བྱ་ར་རྨ་བ་བྱ་ཡིན། །རྨུ་རྒོད་ར་རྨུ་ར་རྒོད་དང༌། ། རྨོ་རྨོས་ར་རྨོ་ར་རྨོས་སོ། །རྨད་བྱུང་ར་རྨད་བ་བྱུང་ལ། །རྨོས་དོར་ར་རྨོས་ད་དོར་ཏེ། །སྨན་དཔྱད་ས་སྨན་ད་དཔྱད་དང༌། །སྨིན་མ་ས་སྨིན་མ་རྐྱང་ཡིན། །སྨོན་གནས་ས་སྨོན་ག་གནས་ལ། །སྨྲ་བརྗོད་ས་སྨྲ་བ་རའི་བརྗོད། །
ཙ༽ བཙག་བུ་བ་བཙག་བ་རྐྱང་བུ། །བཙས་བརྔ་བ་བཙས་བ་རའི་བརྔ། །བཙོག་གྲིབ་བ་བཙོག་ག་གྲིབ་དང༌། །རྩ་ལྟུང་ར་རྩ་ལ་ལྟུང་ངོ༌། །རྩ་ཕོན་ར་རྩ་ཕ་རྐྱང་ཕོན། །རྩ་བརྟག་ར་རྩ་བ་རའི་བརྟག །རྩིག་རྨང་ར་རྩིག་ར་རྨང་ཡིན། །
ཚ༽ ཚ་གྲང་ཚ་རྐྱང་ག་གྲང་དང༌། །ཚུལ་ཁྲིམས་ཚུལ་རྐྱང་ཁ་ཁྲིམས་ལ། །ཚོང་འདུས་ཚོང་རྐྱང་འ་འདུས་ཏེ། །ཚོན་བཀྲ་ཚོན་རྐྱང་བ་བཀྲའོ། །ཚང་ར་ཚང་རྐྱང་ར་རྐྱང་དང༌། །མཚན་ཇུས་མ་མཚན་ཇ་རྐྱང་ཇུས། །མཚོ་བརྒལ་མ་མཚོ་བ་རའི་བརྒལ། །མཚོན་ཆ་མ་མཚོན་ཆ་རྐྱང་ངོ༌། །
ཛ༽ འཛུམ་དཀར་འ་འཛུམ་ད་དཀར་དང༌། །རྫིང་ཆུ་ར་རྫིང་ཆ་རྐྱང་ཆུ། །རྫུ་འཕྲུལ་ར་རྫུ་འ་འཕྲུལ་ཏེ། །རྫོང་གཞིས་ར་རྫོང་ག་གཞིས་སོ། །
ཝ༽ ཝ་སྐྱེས་ཝ་རྐྱང་ས་སྐྱེས་ཡིན། །
ཞ༽ ཞེ་སྡང་ཞེ་རྐྱང་ས་སྡང་ལ། །ཞིང་རྨོད་ཞིང་རྐྱང་ར་རྨོད་དང༌། །ཞིབ་རྩིང་ཞིབ་རྐྱང་ར་རྩིང་སྟེ། ། བཞད་བགད་བ་བཞད་བ་བགད་དོ། །གཞིས་བྱེས་ག་གཞིས་བ་བྱེས་ཡིན། །
ཟ༽ ཟེ་མཇུག་ཟེ་རྐྱང་མ་མཇུག་ལ། །ཟུག་རྔུ་ཟུག་རྐྱང་ར་རྔུ་ཡིན། །ཟུག་གཟེར་ཟུག་རྐྱང་ག་གཟེར་དང༌། །ཟུར་ལྕོག་ཟུར་རྐྱང་ལ་ལྕོག་གོ །ཟླ་གམ་ཟ་ཟླ་ག་རྐྱང་གམ། །གཟི་བརྗིད་ག་གཟི་བ་རའི་བརྗིད། །གཟི་ཁྲ་ག་གཟི་ཁྲ་རྐྱང་ལ། །གཟའ་ཚེས་ག་གཟའ་ཚ་རྐྱང་ཚེས། །གཟར་སྟན་ག་གཟར་ས་སྟན་དང༌། །བཟའ་བཏུང་བ་བཟའ་བ་བཏུང་སྟེ། །བཟོད་བརྩོན་བ་བཟོད་བ་རའི་བརྩོན། །
འ༽ འོད་སྐོར་འོད་རྐྱང་ས་སྐོར་ཡིན། །
ཡ༽ ཡེ་ཤེས་ཡེ་རྐྱང་ཤ་རྐྱང་ཤེས། །ཡང་ལྕི་ཡང་རྐྱང་ལ་ལྕི་དང༌། །ཡུལ་ལྗོངས་ཡུལ་རྐྱང་ལ་ལྗོངས་ཏེ༑ ༑ཡོངས་བཞེས་ཡོངས་རྐྱང་བ་བཞེས་སོ། །གཡི་དཀར་ག་གཡི་ད་དཀར་དང༌། །གཡུ་སྦྱང་ག་གཡུ་ས་སྦྱང་སྟེ། །གཡོ་སྒྱུ་ག་གཡོ་ས་སྒྱུ་ལ། །གཡང་གཞི་ག་གཡང་ག་གཞིའོ། །གཡང་ཀླུབས་ག་གཡང་ཀ་ཀླུབས་དང༌། །གཡར་སྐྱི་ག་གཡར་ས་སྐྱི་ཡིན། །གཡུང་པོ་ག་གཡུང་པ་རྐྱང་པོ། །གཡུལ་འགྲན་ག་གཡུལ་འ་འགྲན་ནོ། །གཡུལ་འགྱེད་ག་གཡུལ་འ་འགྱེད་དང༌། །གཡུལ་རྒྱལ་ག་གཡུལ་ར་རྒྱལ་ཏེ། ། གཡོག་འཁོར་ག་གཡོག་འ་འཁོར་རོ། །
ར༽ རི་དབང་རི་རྐྱང་ད་དབང་ལ། །རབ་གསལ་རབ་རྐྱང་ག་གསལ་ཏེ། །རིམ་འགྲོ་རིམ་རྐྱང་ག་གྲོ་དང༌། །རླུང་གཡོར་ར་རླུང་ག་གཡོར་ཡིན། །རླུང་མཁྲིས་ར་རླུང་མ་མཁྲིས་དང༌། །བརླ་ཤ་བ་འོག་ར་བརླའོ། །
ལ༽ ལོ་འབྲས་ལོ་རྐྱང་འ་འབྲས་དང༌། །ལང་ཚོ་ལང་རྐྱང་ཚ་རྐྱང་ཚོ།  །ལམ་རྒྱུས་ལམ་རྐྱང་ར་རྒྱུས་ཏེ། །ལམ་སྟོན་ལམ་རྐྱང་ས་སྟོན་ནོ། །
ཤ༽ གཤོག་རྩལ་ག་གཤོག་ར་རྩལ་ལ། །བཤེར་དཔོན་བ་བཤེར་ད་དཔོན་དང༌། །གཤོམ་མདའ་ག་གཤོམ་མ་མདའ་སྟེ། །བཤལ་དྲུད་བ་བཤལ་ད་དྲུད་དོ། །བཤལ་སྦྱོང་བ་བཤལ་ས་སྦྱོང་ཡིན། །
ས༽ ས་བདག་ས་རྐྱང་བ་བདག་དང༌། །ས་གཞི་ས་རྐྱང་ག་གཞི་སྟེ། །སོ་རྙིལ་སོ་རྐྱང་ར་རྙིལ་ལ། །སོ་ནམ་སོ་རྐྱང་ན་རྐྱང་ནམ། །སངས་རྒྱས་སངས་རྐྱང་ར་རྒྱས་ལ། །སེར་རྒོད་སེར་རྐྱང་ར་རྒོད་དོ། །སེར་སྣ་སེར་རྐྱང་ས་སྣ་དང༌། །སོན་གཏོར་སོན་རྐྱང་ག་གཏོར་རོ། །སྲབ་རྨེད་ས་སྲབ་ར་རྨེད་ལ། །སློང་མོ་ས་སློང་མ་རྐྱང་མོ། །སློབ་དཔོན་ས་སློབ་ད་དཔོན་དང༌། །གསལ་ཁྲ་ག་གསལ་ཁ་ཁྲའོ། །གསར་རྙིང་ག་གསར་ར་རྙིང་དང༌། །གསུང་དབྱངས་ག་གསུང་ད་དབྱངས་ཏེ། །གསེར་ཏོག་ག་གསེར་ཏ་རྐྱང་ཏོག །གསེར་དངུལ་ག་གསེར་ད་དངུལ་ཡིན། །གསོ་སྦྱོང་ག་གསོ་ས་སྦྱོང་དང༌། །གསོལ་གཟིམ་ག་གསོལ་ག་གཟིམ་ལ༑ ༑གསོད་གཅོད་ག་གསོད་ག་གཅོད་དེ། །གསོལ་ལྕོག་ག་གསོལ་ལ་ལྕོག་གོ །སྲ་རྩི་ས་སྲ་ར་རྩི་ལ། ། བསེ་ཕོར་བ་བསེ་ཕ་རྐྱང་ཕོར། །བསེ་རུ་བ་བསེ་ར་རྐྱང་རུ། །བསགས་སྦྱངས་བ་བསགས་ས་སྦྱངས་སོ། ། བསགས་སྤེལ་བ་བསགས་ས་སྤེལ་དང༌། །བསད་བཅད་བ་བསད་བ་བཅད་དེ། །བསམ་གཏན་བ་བསམ་ག་གཏན་ལ། །བསྲེས་རྨེ་བ་བསྲེས་ར་རྨེ་ཡིན། །བསོད་ནམས་བ་བསོད་ན་རྐྱང་ནའོ། །
    གཅིག་བཅུ་ག་གཅིག་བ་བཅུ་དང༌། །གཉིས་དགུ་ག་གཉིས་ད་དགུ་ཡིན། །གསུམ་བརྒྱད་ག་གསུམ་བ་རའི་བརྒྱད། །བཞི་བདུན་བ་བཞི་བ་བདུན་ནོ། །ལྔ་དྲུག་ལ་ལྔ་ད་དྲུག་ཡིན། །ཉི་ཤུ་ཉི་རྐྱང་ཤ་རྐྱང་ཤུ། །སུམ་ཅུ་སུམ་རྐྱང་ཅ་རྐྱང་ཅུ། །དྲུག་ཅུ་དང་ནི་བདུན་ཅུ་དང༌། །བརྒྱད་ཅུའི་ཅུ་རྣམས་བས་འཕུལ་མེད། །ཆིག་བརྒྱ་ཉིས་བརྒྱ་སུམ་བརྒྱ་སོགས། །སྔ་མར་འཕུལ་མེད་བ་རའི་བརྒྱ། །ཚིག་སྦྲེལ་ཉིས་སྦྲེལ་སོགས་ཀྱང་མཚུངས། །གོ་ངོ་དོ་ནོ་བོ་མོ་འོ། །ཞེས་པ་ལ་སོགས་གོང་ནས་ལེན། །
ཐ་མར་དགེ་བ་མཇུག་གི་དོན།
ཞེས་པ་འདི་ཡང་སྔ་དུས་སློབ་བུ་དུ་མས་བློ་འཛིན་གྱི་བརྩི་བཞག་ཏུ་བཏང་ཞིང༌། སླར་ཡང་གཞན་གྱི་ངོར་མཆོད་བརྗོད་སོགས་ཁ་སྐོང་ཅུང་ཟད་དང་སྦྱར་བྱང་བཅས་བྱེད་པ་པོ་ནི་དཀའ་བཅུའི་མིང་ཅན་རཏྣ་ཨརྠ་སིདྷིའོ། །དག་ཡིག་འདི་ཉིད་པར་དུ་བརྐོས་སྐབས་གཟིགས་བདེའི་ཁྱད་གསལ་བྱེད་སྡེ་ཚན་དུ་བསྒྲིགས་པ་ཙམ་ལས་ཚིག་དོན་ལ་བཟོ་བཅོས་མེད་པར་བཀོད་ཡོད་པས་ཐུགས་དོགས་དབུ་ཡོན་གནང་དགོས་མེད་པས་ཡིད་ཆེས་པར་མཛད་འཚལ། 
    ཨོཾ་སྭ་སྟི། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །ངོ་བོ་ལས་དང་བྱེད་པ་ཆེད། །འབྱུང་ཁུངས་འབྲེལ་བ་གནས་གཞི་དང༌། །བོད་པ་དང་བཅས་རྣམ་དབྱེ་བརྒྱད། །ཆོས་ཀྱི་ངོ་བོ་ཙམ་ཞིག་ནི། །རྗོད་པའི་མིང་རྣམས་དང་པོ་ཡིན། །ཁྱད་པར་རྗོད་ལ་ལས་ལ་སོགས། །རྣམ་དབྱེ་བདུན་ཏེ་གཞི་གང་ལ། །བྱས་པའི་བྱ་བ་སྟོན་པའི་སྒྲ། །ལ་སོགས་རྣམ་དབྱེ་གཉིས་པ་དང༌། །གང་གིས་བྱེད་པ་སྟོན་པའི་སྒྲ། །ཀྱིས་སོགས་རྣམ་དབྱེ་གསུམ་པ་དང༌། གང་གི་ཆེད་དུ་བྱས་སྟོན་པའི། །ལ་སོགས་རྣམ་དབྱེ་བཞི་པ་དང༌། །འབྱུང་ཁུངས་གང་ནས་འབྱུང་སྟོན་པའི། །ནས་སོགས་རྣམ་དབྱེ་ལྔ་པ་དང༌། །གང་གི་ཡིན་པ་སྒྲུབ་བྱེད་པའི། ། ཀྱི་སོགས་རྣམ་དབྱེ་དྲུག་པ་དང། །གནས་གཞི་གང་ལ་ཡོད་སྟོན་པའི། །ལ་སོགས་རྣམ་དབྱེ་བདུན་པ་དང༌། །བོད་པའི་མིང་ཚིག་སྔོན་སྦྱོར་བའི། །ཀྱེ་སོགས་རྣམ་དབྱེ་བརྒྱད་པའོ། །མདོར་ན་རྣམ་དབྱེ་འདི་དག་ནི། །ཆོས་ཀྱི་ངོ་བོ་སྟོན་པ་དང༌། །ཁྱད་པར་སྟོན་པ་གཉིས་སུ་འདུ། །རྒྱས་པ་གཅིག་ཚིག་གཉིས་ཚིག་དང༌། །མང་ཚིག་དང་བཅས་གསུམ་གསུམ་དུ། །ཕྱེ་བས་ཉི་ཤུ་རྩ་བཞི་འོ། །ཕྱེ་བ་དག་ནི་མཚན་གཞི་ཡིས། །རྣམ་དབྱེའི་ངོ་བོ་བཤད་བྱ་སྟེ། །རྣམ་དབྱེ་དང་པོའི་གཅིག་ཚིག་ནི། །བོད་འདིར་ཀ་བ་བུམ་པ་སོགས། །མིང་རྐྱང་ཉིད་ལ་ཕལ་ཆེ་བར། །རྣམ་དབྱེ་གསལ་བར་ཐོན་པ་མེད། །འོན་ཀྱང་སྐབས་འགར་བུམ་སོགས་ལ། །རྫ་སོགས་ཚིག་སྦྱར་རྫ་བུམ་པའོ། །ཀ་བའོ་གཟུགས་སོ་ཞེས་རྣམས་ཀྱིས། །རྣམ་དབྱེ་བསྟན་པར་མཁས་མང་བཞེད། །གཉིས་ཚིག་བུམ་པ་དག་ཅེས་དང༌། །མང་ཚིག་བུམ་པ་རྣམས་ཞེས་པའི། །དག་དང་རྣམས་ནི་དང་པོར་བཞེད། །གཉིས་པ་ལས་སུ་བྱ་བའི་དབྱེ། །བུམ་པ་ན་དང་བུམ་པ་ལ།། བུམ་པ་རུ་ཞེས་གཞི་ལ་ནི། །རྣམ་དབྱེ་ན་ལ་རུ་སྦྱར་ཏེ། །ཆུ་བླུག་ཅེས་པའི་བྱ་བའི་སྒྲ། །མཐའ་མར་སྦྱར་བའི་ན་ལ་དང༌། །རུ་བཅས་རྣམ་དབྱེ་གཉིས་པར་འགྱུར། །དེ་བཞིན་ལྷོ་རུ་ཕྱོགས་སུ་དང༌། །ཀུན་ཏུ་སོགས་ཀྱི་རུ་སུ་དང༌། །ཏུ་བཅས་འགྲོ་དང་སྡོད་སོགས་ཀྱི། །བྱ་བའི་སྒྲར་སྒྱུར་གཉིས་པ་ཡིན། །སངས་རྒྱས་ཀྱིས་དང་བཤེས་གཉེན་གྱིས། །ཉན་རང་གིས་དང་སེམས་དཔའ་ཡིས། །ཞེས་པའི་བྱེད་པོ་སངས་རྒྱས་དང༌། །བཤེས་གཉེན་སོགས་ལ་ཀྱིས་གྱིས་དང༌། །གིས་ཡིས་སོགས་སྦྱར་བྱེད་པའི་སྒྲ། །ཆོས་གསུང་ཞེས་པ་མཐར་སྦྱར་བའི། །བར་གྱི་ཀྱིས་གྱིས་གིས་ཡིས་རྣམས། །རྣམ་དབྱེ་གསུམ་པའི་ངོ་བོ་ཡིན། །དེས་མཚོན་བྱེད་པོ་གང་ཞིག་གིས། །བྱ་བ་གང་བྱས་སྟོན་པའི་སྒྲ། །ཀྱི་སོགས་གསུམ་པར་གོ་བར་བྱ། །ཕ་ལ་གོས་ཚེམ་ཞེས་པ་ཡིས། །དགོས་པ་ཕ་ཉིད་གཞིར་བཟུང་ནས། །དེ་ལ་ཆེད་དོན་ལ་སྦྱར་ཏེ། །གོས་ཚེམ་ཞེས་པའི་སྒྲ་སྦྱར་བའི། །ལ་ནི་རྣམ་དབྱེ་བཞི་པ་ཡིན། །དེ་བཞིན་ཤེས་རབ་ཆེད་དུ་ནི། །ཐོས་པ་མང་དུ་ཚོལ་ཞེས་དང༌། །ཆོས་ཤེས་པ་རུ་གཞུང་བསླབ་དང༌།  །འཚང་རྒྱ་བ་རུ་ལམ་བསྒོམ་སོགས། །དེ་རྣམས་བར་གྱི་དུ་རུ་རྣམས། །རྣམ་དབྱེ་བཞི་པ་ཡིན་པར་འདོད། །རི་ལས་བུམ་པ་ནས་ཞེས་པའི། །འབྱུང་ཁུངས་རི་དང་བུམ་པ་ལ། །ནས་ལས་སྦྱར་ཏེ་བྱུང་བ་ཡིན། །སྒྲ་མཐུན་ཆུ་འབབ་སོགས་སྦྱར་བའི། །བར་གྱི་ནས་ལས་ལྔ་པ་ཡིན། །དབྱངས་ཀྱི་གཞན་གྱི་རང་གི་དང༌། །བླ་མའི་སེམས་དཔའ་ཡི་ཞེས་པའི། །འབྲེལ་གཞི་དབྱངས་དང་གཞན་དང་བདག །བླ་མ་སེམས་དཔའ་རྣམས་ལ་ནི། །འབྲེལ་བྱེད་ཀྱི་གྱི་གི་འི་ཡི། །སྦྱར་ཏེ་འབྲེལ་ཆོས་ཡན་ལག་དང༌། །ནོར་དང་ལུས་དང་ཆོས་སྤྱོད་པ། །སྦྱར་བའི་དབྱངས་ཀྱི་ཡན་ལག་དང༌། ། གཞན་གྱི་ནོར་དང་རང་གི་ལུས། །བླ་མའི་ཆོས་དང་སེམས་དཔའི་སྤྱོད། །ཅེས་པ་དག་གི་བར་སྐབས་ཀྱི།། ཀྱི་གྱི་གི་འི་ཡི་རྣམས་ནི། །རྣམ་དབྱེ་དྲུག་པའི་ངོ་བོ་ཡིན། །རྒྱབ་ཏུ་སྟེང་དུ་ས་གཞི་རུ། །གཡས་སུ་ནང་ན་ནང་ལ་ནི། །བུམ་པ་འདུག་པའི་ཡོད་ཅེས་པའམ། །ཡོད་པའི་བརྟེན་པའི་རྒྱབ་དང་སྟེང༌། །ས་གཞི་གཡས་དང་ནང་རྣམས་ལ། །བརྟེན་བརྗོད་ཏུ་དུ་རུ་སུ་དང༌། །ལ་ན་སྦྱར་ཏེ་བརྟེན་པའི་སྒྲ། །འདུག་སོགས་སྦྱར་བའི་བར་སྐབས་ཀྱི། །ཏུ་སོགས་རྣམ་དབྱེ་བདུན་པ་ཡིན། །གང་ཞིག་འབོད་པའི་ཐོག་མ་རུ། །ཀྱེ་དང་ཀྭ་ཞེས་སྦྱར་བ་ནི། །དཔེར་ན་ཀྭ་ཡེ་གྲོགས་པོ་དག །ཀྱེ་ཀྱེ་རྒྱལ་བའི་སྲས་དག་ཅེས། །དོན་ལ་མངོན་དུ་ཕྱོགས་པའི་ཕྱིར། །རྒྱལ་སྲས་གྲོགས་པོར་འབོད་པའི་བརྡ། །ཀྱེ་ཀྭ་དག་ནི་བརྒྱད་པའོ།  ། 
    ༈ གངས་ལྗོངས་ཡི་གེའི་ཕྱི་མོ་སྲིད་པའི་མིག །ཐུགས་བསྐྱེད་རྟ་བདུན་འཕྲུལ་གྱིས་རབ་དྲངས་པས། །མདོ་རྒྱུད་ཐ་སྙད་པད་ཚལ་རྒྱས་མཛད་པ། །སློབ་དཔོན་ཐུ་མིའི་བཀའ་དྲིན་བསམ་གྱིན་དད། ། གཞུང་ལུགས་གནམ་རུའི་རྒྱུད་ལས་དྲངས་པའི་མདས། །ཉེས་བཤད་འབོད་སྒྲོག་མག་པ་དྲུང་འབྱིན་ཅིང༌། །སྔོན་མེད་འགྲེལ་བཤད་སི་ཏ་གྲོགས་འགུགས་པ། །ར་མ་གཉིས་པ་རིན་ཆེན་དོན་གྲུབ་གྲགས། ། དེ་ཕྱིར་དེའི་གསུང་སུམ་རྟགས་དགོངས་འགྲེལ་སོགས། །ལེགས་བཤད་མཁས་པའི་མ་ལ་ཡ་ཀླུང་ལས། ། བྱུང་བ་དཔྱོད་ལྡན་ཡིད་འཕྲོག་བསུང་ཞིམ་དྲི། །འཛད་མེད་སྤོས་མཆོག་བསྟན་ལ་སྨན་ཕྱིར་བསྐྲུན།། །།
    ཅེས་པ་འདི་ཡང་དེང་སྐབས་སྙིགས་མཐར་སླེབས་པའི་དབང་གིས་ཆེན་པོར་རློམ་པ་དག་ཀྱང་འདི་སྣང་ཕུན་ཚོགས་ལ་ཐོབ་བྱ་མཐར་ཐུག་ཏུ་འཛིན་པར་བརྟེན་བསྟན་དར་ལྷ་རམས་པའི་གསུང་ལས། རིག་པའི་གནས་འདི་སྦྱང་རིན་མེད་ཅེས་དོར། །མཁས་པར་མ་དྲིས་ཐེ་ཚོམ་ཡོངས་མ་བསལ། །བསླབ་པར་འོས་པ་མ་སྦྱངས་སྐྱེས་བུ་འགའ། །བླུན་པོའི་གོ་ས་ཐོབ་འདི་སྐལ་བ་ཕྲ། །ཞེས་པ་ལྟར་བདག་གིར་བཞེས་པ་སྣང་རུང༌། །མ་ཚང་མེད་རྒྱུ་དེ་ལ་ནི། །འབྲས་བུ་གང་གིས་བཟློག་པར་ནུས། །ཞེས་པ་ལྟར་ཐོག་མར་རྒྱུ་ལ་དོན་གཉེར་བྱེད་འདོད་དག་དང༌། རྒྱལ་བསྟན་རིན་པོ་ཆེའི་བྱི་དོར་དུ་འགྱུར་བའི་ལྷག་བསམ་གྱིས་ཕྲན་འདུ་གསུམ་པ་ཆབ་གྲྭ་ངག་ལྡན་ཐུབ་བསྟན་གསུང་རབ་དང༌། སྙེ་དྲུང་ཚེ་རིང་དོན་འགྲུབ་ཟུང་ནས།  བསྟན་ལ་སྨན་པའི་ལྷག་བསམ་ཅན་ལྗང་ཚ་ཚོང་དཔོན་དགེ་ལེགས་ལ་བསྐུལ་མ་ཞུས་པ་བཞིན་དངུལ་སྲང་བརྒྱ་དང་བདུན་ཅུའི་རྒྱུ་ཡོན་སྦྱར་ཏེ་མཁས་དབང་བྲ་སྟི་དཀའ་ཆེན་གྱི་གསུང་སུམ་རྟགས་ཀྱི་རྣམ་བཤད་དགོངས་འགྲེལ་དང༌། དག་ཡིག དབྱངས་ཅན་དགའ་བློའི་རྟགས་འཇུག་གི་འགྲེལ་པ། དཀའ་གནད། རྩ་བ་བཅས་ལེ་ཚན་བརྒྱད་པར་དུ་བསྐྲུན་པའི་སྦྱར་བྱང་དུ་ཐུབ་གསུང་པས་སྨྲས་པའོ། ། ཕྲན་ངག་ལྡན་པས་ཞལ་འདེབས་དངུལ་སྲང་ལྔ་བཅུ་ང་གཅིག་བཅས་ཕུལ་བ་གསུང་རབ་ཀུན་ལ་ཐོགས་མེད་དུ་འཇུག་པའི་མིག་ཏུ་གྱུར་ཅིག། 
པར་འདི་ཕོ་བྲང་ཆེན་པོ་པོ་ཏ་ལའི་ཞོལ་པར་ཁང་ཆེན་མོ་གངས་ཅན་ཕན་བདེའི་གཏེར་མཛོད་གླིང་དུ་བཞུགས། །
རྩོམ་པ་པོའི་ལོ་རྒྱུས་མདོར་བསྡུས།
༄༅། །བྲ་ཏི་རིན་ཆེན་དོན་གྲུབ་ནི་ཕྱི་ལོའི་དུས་རབས་བཅུ་བདུན་པའི་དུས་སྨད་ཙམ་དུ་སྐུ་འཁྲུངས། དགུང་ལོ་གཞོན་ནུའི་དུས་ནས་སེ་ར་ཐེག་ཆེན་གླིང་གི་བྱེས་པ་གྲྭ་ཚང་དུ་ཞུགས་ཏེ་གཞུང་ཆེན་བཀའ་པོད་ལྔ་ལ་སྦྱངས་པ་དཔྱིས་ཕྱིན་པར་མཛད་དེ་དགེ་བཤེས་ཀྱི་མཚན་རྟགས་བཞེས། ཞོགས་དོན་ཡོད་མཁས་གྲུབ་(༡༦༦༧ – ༡༧༣༧)སོགས་ཡོངས་སུ་གྲགས་པའི་དགེ་བའི་བཤེས་གཉེན་མང་དུ་བསྟེན་ནས་མདོ་སྔགས་ཆོས་ཀྱི་བདག་པོར་གྱུར། 
   ཁོང་གི་གསུང་རྩོམ་ནི། 《བླང་དོར་རྣམ་པར་ཕྱེ་བའི་གཏམ་ཀུན་བཟང་ལམ་སྲོལ》དང༌། 《ཏིང་ངེ་འཛིན་སྒྲུབ་ཐབས་ཏིང་འཛིན་རྒྱན་གྱི་སྣང་བ།》 《བྱང་ཆུབ་ལམ་རིམ་གྱི་ཉམས་ཁྲིད་བྱང་ཆུབ་རྒྱན་ཕྲེང༌།》 《བྱ་དཀའ་བའི་སྙན་ཚིག་དབྱངས་ཅན་ངག་གི་རོལ་མཚོ།》 《བསྟན་འབར་མའི་ཚིག་དོན་གསལ་བར་བྱེད་པའི་རྣམ་བཤད་ཐེག་མཆོག་རྒྱན་གྱི་ཕྲེང་བ།》 《བོད་ཀྱི་བརྡའི་བསྟན་བཅོས་སུམ་ཅུ་པའི་འགྲེལ་པ་ཀུན་ཏུ་བཟང་པོའི་དགོངས་རྒྱན།》 《རྟགས་འཇུག་བཤད་སྦྱར་ཚིགས་བཅད་མ།》 《དག་ཡིག་སྨྲ་བའི་སྒྲོན་མེ།》 《སྒྲའི་ང་རོ་འདྲེན་ཚུལ་རྨད་བྱུང་དོན་གྱི་བདུད་རྩིའི་རོ་འཛིན་》བཅས་པོད་གཅིག་བཞུགས་སོ། །
༄༅། །དག་ཡིག་མཁས་པ་དགའ་སྐྱེད།
དབྱངས་ཅན་རོལ་པའི་འོ་མཚོ།(?བིས་པ་མི་ཕམ་ཟླ་བ)
༄༅། །ངག་གི་དབང་ཕྱུག་ལྷ་མོ་དབྱངས་ཅན་མ་ལ་ཕྱག་འཚལ་ལོ། །འདྲེན་མཆོག་ཤཱཀྱ་སེངྒེ་ཡིས། །ལེགས་གསུངས་ཆོས་ཀྱི་འཁོར་ལོའི་དོན། །ཚུལ་བཞིན་དཔྱོད་པའི་ཤེས་རབ་མིག །སྩོལ་མཛད་ལྷ་དང་བླ་མར་འདུད། །གང་དེའི་བསྟན་པའི་ཉིན་བྱེད་འབུམ། །གངས་ཅན་དགུང་དུ་འདྲེན་པའི་མཆོག །ཐོན་མིའི་གཞུང་ལས་ཉེར་མཁོའི་ཆ། །འགའ་ཞིག་བཏུས་ནས་འདིར་གཅིག་བྱ། །འཇམ་དབྱངས་ཐོན་མིས་འཕགས་ཡུལ་དུ། །ཡིག་རིགས་ཀུན་བསླབས་གངས་ཅན་བརྡར། །མཁོ་བའི་གསལ་བྱེད་སུམ་ཅུ་དང༌། །དབྱངས་བཞི་དང་བཅས་གཏན་ལ་ཕབ། །གསལ་བྱེད་རྣམས་ལས་ཡ་བཏགས་བདུན། །ར་བཏགས་བཅུ་དང་ལ་བཏགས་དྲུག །ཝ་བཏགས་བཅུ་གཉིས་མགོ་ཅན་གསུམ། །འཕུལ་དང་མཐའ་རྟེན་སོགས་སུ་དབྱེ། །ཡ་བཏགས་བདུན་ནི་ཀ་ཁ་དང༌། །ག་དང་པ་ཕ་བ་མའོ། །ར་བཏགས་ཀ་ཁ་ག་དང་ད། །པ་ཕ་བ་མ་ས་ཧའོ། །ལ་བཏགས་དྲུག་ནི་ཀ་དང་ག །བ་ཟ་ར་དང་ས་ཡིན་ནོ། །ཝ་བཏགས་ཀྭ་ཡེ་འདབ་ཆགས་ཁྭ། །བཅྭོ་བརྒྱད་ཉྭ་བཞི་དྭ་ཕྲུག་བུ། །རྩྭ་སྔོན་ལན་ཚྭ་ཕྲུག་ཞྭ་གྱོན། །རྭ་ཅོ་ཤྭ་དྲག་ལྭ་བའི་ཧྭ། །ར་ལ་ས་ཡི་མགོ་ཅན་ནི། །ར་མགོ་ལྡན་པ་ཀ་ག་ང༌། །ཇ་ཉ་ཏ་ད་ན་དང་ནི། །བ་མ་ཙ་དང་ཛ་ལ་འོ། །ལ་མགོ་བཅུ་ནི་ཀ་ག་ང༌། །ཅ་ཇ་ཏ་ད་པ་བ་ཧ། །ས་མགོ་ཀ་ག་ང་ཉ་ཏ། །ད་ན་པ་བ་མ་ཙ་ལའོ། །ག་ད་བ་མ་འ་དང་ལྔ། །འཕུལ་ཡིག་ཡིན་ལ་གས་འཕུལ་ནི། །ཅ་ཉ་ཏ་ད་ན་ཙ་ཞ། །ཟ་ཡ་ཤ་ས་བཅུ་གཅིག་གོ ། དས་འཕུལ་དྲུག་ནི་ཀ་ག་ང༌། །པ་བ་དང་ནི་མ་ཡིན་ནོ། །བས་འཕུལ་བཅུ་ནི་ཀ་ག་ཅ། །ཏ་ད་ཙ་ཞ་ཟ་ཤ་ས་འོ། །མས་འཕུལ་ཁ་ག་ང་ཆ་ཇ། །ཉ་ཐ་ད་ན་ཚ་ཛའོ། །འས་འཕུལ་ཁ་ག་ཆ་ཇ་ཐ། །ད་ཕ་བ་ཚ་ཛ་དང་བཅུ། །རྗེས་འཇུག་བཅུ་ནི་ག་ང་ད། །ན་བ་མ་འ་ར་ལ་ས། །སྔོན་རྗེས་གཉིས་པོ་ལས་གཞན་པའི། །ཡེ་གེ་རྣམས་ནི་མིང་གཞིའོ། །ད་ནི་སྔ་མའི་ཚིག་ཤུགས་ཀྱིས། །ཕྱི་མ་ཇི་ལྟར་འཐོབ་ཚུལ་བཤད། །ཐོག་མར་རྣམ་དབྱེ་དྲུག་པ་ཡི། །ཀྱི་གི་གྱི་འི་ཡི་རྣམས་ནི། །ད་བ་ས་དང་ད་དྲག་དག །ཐོབ་མཐར་ཀྱི་(ཁྱོད་ཀྱི་རྒྱབ་ཀྱི་གཡས་ཀྱི་གྱུརད་ཀྱི་ལྟ་བུའོ)དང་ག་ང་གི(བདག་གི་གསུང་གི་ལྟ་བུའོ)། །ན་མ་ར་ལ་བཞི་པོ་གྱི(གཞན་གྱི་ལམ་གྱི་བར་གྱི་དཔལ་གྱི་ལྟ་བུའོ)། །མཐའ་རྟེན་མེད་མཐར་འི་འཐོབ་(སེམས་པའི་ལྟ་བུ)ཅིང༌། །རྐང་པ་སྐོང་ཚེ་ཡི་ཞེས་(ཚིགས་བཅད་ཀྱི་ཚིག་མ་ཚང་ཚེ་ཡི་བྲིའོ)འཐོབ། །འོ་འུ་འམ་གྱི་ཚེག་ཁྱིམ་ཡང༌། །ཁ་སྐོང་ཁ་སྐོང་མིན་པས་དབྱེ། །དེ་ཡང་དགའ་འོ་བདེ་འོ་སོགས། །རྫོགས་ཚིག་ལ་ནི་འོ་ཉིད་དེ། མཛེས་དགའ་བོ་དང་ཀུན་དགའ་བོ། །མཛའ་བོ་དཔའ་བོ་ངོ་བོ་དང༌། །སྤྱི་བོ་ལ་སོགས་མིང་གི་ཆ། །ཝ་ཕྱེད་ཉིད་དུ་འབྲི་ཞིང་བཀླག །གུག་བསྐྱེད་ཅན་དང་བརྩེགས་པ་དང༌། །མཐའ་རྟེན་ཅན་མཐར་འ་མཐའ་སྤང༌། །རྣམ་དབྱེ་བདུན་པ་ལ་དོན་གྱི། །ཏུ་དུ་སུ་རུའི་ཞབས་ཀྱུ་ནི། །ག་བ་ད་དྲག་ཅན་མཐར་ཏུ(དཔེར་ན་རྟག་ཏུ་རབ་ཏུ་ཤིན་ཏུ་ཕྱི་རོལ་ཏུ་ལྟ་བུའོ)། །ང་ད་ན་མ་ར་ལ་དུ(གང་དུ་བཤད་དུ་རྒྱན་དུ་བསམ་དུ་བར་དུ་དཔལ་དུ་ལྟ་བུའོ)། །ས་སུ་(གནས་སུ)མཐའ་རྟེན་མེད་པ་དང༌། །འ་མཐར་རུ་ཞེས་(བདེ་རུ་དགའ་རུ་ལྟ་བུའོ)བརྗོད་པ་ཡིན། །ཚིག་ཕྲད་ག་བ་ད་རྗེས་སུ། །ཅིང་ཅེས་ཅེའོ་ཅེ་ན་ཅིག(དཔེར་ན་རྟག་ཅིང་རྟག་ཅེས་རྟག་ཅེ་ན་རྟག་ཅིག་ལྟ་བུ་ནི་ད་དང་བ་གཉིས་ལའང་འགྲེའོ)། །ང་འ་ན་མ་ར་ལ་དང༌། །མཐའ་རྟེན་མེད་པའི་རྗེས་དག་ཏུ། །ཞིང་ཞེས་ཞེའོ་ཞེ་ན་ཞིག(བཟང་ཞིང་དཔའ་ཞེས་སྲ་ཞིང་དང་གང་ཞེ་ན་གང་ཞིག་ལྟ་བུ་ནི་གཞན་རྣམས་ལ་རིགས་འགྲེའོ)། །ས་མཐར་ཤིང་ཤེས་ཤེ་ན་ཤིག(མཁས་ཤིང་ཤེ་ན་གྱིས་ཤིག་ལྟ་བུའོ། །ས་མཐར་ཤེས་ཟེར་བ་མི་ལེགས་པས་ཞེས་དམིགས་བསལ་གྱིས་འཐོབ)། །ད་དྲག་ཐོབ་ངེས་ན་ར་ལའི། །རྗེས་སུ་ཅིང་སོགས་ལྔ་པོ་སྦྱོར(དཔེར་ན་བྱོན་ཅིག་གྱུར་ཅིག་རོལ་ཅིག་ལྟ་བུའོ)། །ན་ར་ལ་ས་ད་དྲག་གི །རྗེས་སུ་ཏེ་རྐྱང་ད་མཐར་དེ(མིན་ཏེ་འཁོར་ཏེ་མཇལ་ཏེ་བྱས་ཏེ་སྩལད་ཏེ་ལྟ་བུ་དང༌། བཤད་དེ་མོད་དེ་སོགས་ལྟ་བུའོ)། །ག་ང་བ་མ་འ་དང་ནི། །མཐའ་རྟེན་མེད་རྗེས་སྟེ་ཞེས་འཐོབ(རྟག་སྟེ་བཟང་སྟེ་བབ་སྟེ་བསམ་སྟེ་མངའ་སྟེ། ལྷ་སྟེ་མི་སྟེ་བུམ་པ་སྟེ་ཀ་བ་སྟེ་ལྟ་བུའོ)། །ག་ད་བ་ས་ཉིད་དང་ནི། །ད་དྲག་ཐོབ་པའི་རྗེས་སུ་ཀྱང༌(བདག་ཀྱང་མཆོད་ཀྱང་བབ་ཀྱང་ཤེས་ཀྱང་ལྟ་བུའོ། །གྱུར་ཀྱང་ཕྱིན་ཆད་ཀྱང་རོལ་ཀྱང་ཞེས་པ་ལྟ་བུའོ)། །ང་འ་ན་མ་ར་ལ་ཡང༌། །མཐའ་རྟེན་མེད་མཐར་འང་དང་ནི(གང་ཡང་མདའ་ཡང་ཡིན་ཡང་བསམ་ཡང་འབར་ཡང་དཔལ་ཡང་ལྟ་བུ་དང༌། དེ་ལའང་ལྷའང་མིའང་ལྟ་བུའོ)། ། རྐང་པ་སྐོང་ཚེ་ཡང་ཞེས་བྱ(དཔེར་ན་ཕུན་ཚོགས་ལྡན་པ་བདེ་ལ་ཡང་ལྟ་བུའོ)། །དྲི་དང་རྫོགས་ཚིག་སྐབས་སུ་ནི། །མཐའ་རྟེན་མེད་མཐར་འམ་དང་འོ(གཏམ་འདྲི་བ་སོགས་བདེའམ་བདེའོ་ལྷའམ་ལྷའོ་ལྟ་བུའོ)། །མཐའ་རྟེན་ཅན་རྣམས་རང་རང་དང༌(དཔེར་ན་བདག་གམ་བདག་གོ་བཟང་ངམ་བཟང་ངོ་ལྟ་བུའོ)། །ད་དྲག་ཅན་མཐར་ཏ་ཡིག་ལ། །རིམ་བཞིན་མ་དང་ན་རོ་གཉིས། །(ད་དྲག་ཅན་རྣམས་ལ་འདྲའོ། །དཔེར་ན་བསྒྱུརད་ཏམ་བསྒྱུརད་ཏོ་བྱོནད་ཏམ་བྱོནད་ཏོ་རོལད་ཏམ་རོལད་ཏོ་ལྟ་བུའོ)མཁས་པས་ཡང་དག་སྦྱར་བར་བྱ། །མིང་མཐའི་པ་བའི་ཁྱད་པར་ནི། །ག་ད་ན་བ་མ་ས་དང༌། །ད་དྲག་ཅན་མཐར་པ་དང་ནི(དཔེར་ན་ཟག་པ་མེད་པ་ལྡན་པ་སྲབ་པ་བསམ་པ་སངས་རྒྱས་པ་ལྟ་བུའོ། །གྱུརད་པ་བྱོནད་པ་རོལད་པ་ལྟ་བུའོ)།། ང་འ་ར་ལ་མཐའ་མེད་མཐའི། །བ་ཕྱེད་ཝར་འབོད་རྣམས་ལ་བ(དཔེར་ན་འཕྲེང་བ་དགའ་བ་འབར་བ་རྒྱལ་བ་བདེ་བ་སྤྲོ་བ་ལྟ་བུའོ)། །གཞན་ལ་པ་ཉིད་སྦྱར་ཏེ་བཀླག(བདག་སྒྲ་ཐོབ་པའི་ཚེ་དཔེར་ན། ཕུ་པ། མདའ་པ། ཤར་པ། ལྷོ་པ། རྟ་པ་ལྟ་བུའོ) ། གཅོད་མཚམས་མཐའ་རྟེན་ག་ཡིག་མཐར། །གཅིག་ཤད་ང་ཡིག་མ་གཏོགས་པའི། །ཤད་གོང་རྣམས་སུ་ཕྱི་ཚེག་སྤང༌། །ཚིགས་སུ་བཅད་པའི་རྐང་མཐའ་དང༌། །ལྷུག་པའི་སྡེ་ཚན་རྫོགས་མཚམས་ཀྱི། །ན་རོ་ཅན་མཐར་ཉིས་ཤད་བྱ། །སྡེ་ཚན་ཆེན་པོ་རྫོགས་མཚམས་དང༌། །ལེའུ་མཚམས་ལྟ་བུར་བཞི་ཤད་འཐོབ། །ཚེག་ཤད་དང་ནི་རྐྱང་ཤད་གཉིས། །འཐོབ་ཚུལ་རང་རང་སྐབས་དང་སྦྱོར། །
   ད་ནི་འཕུལ་དང་མཐའ་རྟེན་མགོ །མེད་ལ་སྦྱོར་དང་ཡོད་ལ་སྤོང༌། །གདམ་ང་ཅན་ལ་མཐའ་གཅིག་ཏུ། །འཛིན་པའི་འཁྲུལ་སྤོང་ཅུང་ཟད་བཤད།།རྔ་ཡབ་གེ་སར་སིལ་སྙན་དང༌། །མངོན་སུམ་ཕུན་སུམ་ཚོགས་སོགས་ལ། །གས་འཕུལ་ནོར་རོ་གཤའ་མ་དང༌། །གཤགས་འགྱེད་སོགས་ལ་མེད་ལ་ནོར།། སར་བ་ལྟ་བུར་གང་ཡང་རུང༌། །སྐྱིལ་ཀྲུང་སོགས་ལ་དས་འཕུལ་མེད། །དགུང་ལོ་མཚན་དགུང་ལོང་ཁྲིད་ཀྱི། །དམིགས་བུ་སོགས་ལ་མེད་ན་ནོར། །སྙན་དངགས་སོགས་ལ་གང་ཡང་རུང༌། །ཕྱག་དར་ལག་དར་གད་མོ་དང༌། །སྐྲ་ཤད་སོགས་ལ་བས་འཕུལ་སྤང༌། །བསེར་བུ་སྐྱོ་བསངས་རྒྱ་མོ་བཟའ། །བྱི་བདར་སོགས་ལ་མེད་ན་ནོར། །སྔོ་སངས་ལྟ་བུ་གང་ཡང་རུང༌། །ཐ་གྲུ་ཐ་མ་ཚར་དུ་དངར། །ཚོན་རྩི་སོགས་ལ་མས་འཕུལ་སྤང༌། །མཐེ་བོ་མཚེ་མ་སྔོ་སྨན་མཚེ། །ཁྱིམ་མཚེས་སོགས་ལ་མེད་ན་ནོར། །ཐུན་མོང་ལ་སོགས་གང་ཡང་རུང༌། །ཚོང་འདུས་ཁམས་དང་ཚོགས་པ་ཚོམས། །ཕྲ་མ་ཁོན་འཛིན་ཁྲོ་བ་ཁྲོས། །རིམ་གྲོ་ཕྲ་མོ་ཕོངས་པ་དང༌། །ཕྱུག་པོ་སོགས་ལ་འས་འཕུལ་སྤང༌། །མཐའ་འཁོབ་འཁྲི་ཤིང་འཁུར་བ་དང༌།། ཚུལ་འཆོས་སོགས་ལ་མེད་ན་ནོར། །ཕྲིན་ལས་ཕྲེང་སོགས་གང་ཡང་རུང༌། །ཡི་གེ་མྱུ་གུ་ལུ་གུ་རྒྱུད། ། ཤཱཀྱ་སོགས་ལ་ག་མཐའ་སྤང༌། །ཕྲག་དོག་ཕྲུག་གུར་མེད་ན་ནོར། །པུས་མོའི་ལྷ་ང་སྒོ་ང་དང༌། །སླ་ང་སོགས་ལ་ང་མཐའ་ནོར། །ཡི་དམ་ཡི་རང་ཡི་དྭགས་སོགས། །སྲི་ཞུ་སོགས་ལ་ད་མཐའ་ནོར། །སྐད་ཅིག་ལྟ་བུར་གང་ཡང་རུང༌། །སེ་མོ་དོ་ལ་ན་མཐའ་སྤངས། །བྱན་མོ་ལྟ་བུར་མེད་ན་ནོར། །ལྷ་བཙུན་བཟའ་བཏུང་གདུ་བུ་དང༌། །ལེ་བརྒན་སོགས་ལ་བ་མཐའ་ནོར། །རྒྱ་འདྲེ་ཁ་མཆུ་ར་མདའ་དང༌། །ར་མཉེ་ན་བཟའ་རྩྭ་མཆོག་གྲོང༌། །རྒྱ་མཚོ་སོགས་ལ་མ་མཐའ་ནོར། །ལྷ་རྗེ་མདོ་རྒྱུད་ང་རྒྱལ་ཅན། །བྱ་རྒོད་རྡོ་རྗེ་མཐའ་རྟེན་དང༌། །ལྷ་རྟེན་སོགས་ལ་ར་མཐའ་ནོར། །དུར་ཁྲོད་མདོར་བསྡུས་མེད་ན་ནོར། །བདེ་གཤེགས་སོགས་ལ་གང་ཡང་རུང༌། །སྙུན་གྱི་གསོ་སྨན་ཁ་དྲོ་དང༌། །གྲྭ་ལྔ་སོགས་ལ་འ་མཐའ་ནོར། །རིག་སྔགས་གསུང་རབ་མཁྱེན་རབ་དང༌། །ནམ་མཁའ་གོ་འཕང་ཁྲི་འཕང་མཆོག །བསྐྱེད་རིམ་རྫོགས་རིམ་འདུ་ཤེས་དང༌། །མཁའ་སྤྱོད་ས་སྤྱོད་དོ་ཤལ་འཕྲེང༌། །ཉམ་ཆུང་ཉམ་ཐག་ཉམ་ང་བ། །ལོག་རྟོག་སོམ་ཉི་ཆོམ་རྐུན་དང༌། །ཆོ་ག་སོགས་ལ་ས་མཐའ་ནོར། །ལྷས་བྱིན་ཀླུས་བྱིན་གདམས་ངག་སོགས། །མང་པོ་ཞིག་ལ་མེད་ན་ནོར། །དྲི་བཟང་རྒྱུད་མངས་གོ་རིམ་དང༌། །འཁོར་ལོས་བསྒྱུར་སོགས་གང་ཡང་རུང༌། །ཀླད་ཀོར་སྟོད་ཀོར་གདུབ་ཀོར་དང༌། །པད་ཀོར་ཐན་ཀོར་འོད་ཀོར་འཕྲེང༌། །ཨ་མྲ་སོགས་ལ་ས་མགོ་མེད། །ངུར་སྨྲིག་སྨིག་རྒྱུར་མེད་ན་ནོར། །ཡི་གེ་ཞལ་ཏ་ད་ལྟ་དང༌། །ལ་སོགས་ཐ་དད་ཅེས་རྣམས་ལ། །བར་ཚེག་མི་བྱེད་བླུན་པོའི་ལུགས། །འཁྲུལ་སྤོང་འདི་ནི་ཆེས་ཆེར་དུ། །མཁོ་ཕྱིར་ལོ་ཙཱའི་གསུང་དངོས་བྲིས། །
   རྗེས་འཇུག་ག་སོགས་ཕལ་ཆེར་ལ། །ཡང་འཇུག་ས་མཐའ་ཡོད་མེད་ཀྱི། །དོན་གྱི་ཁྱད་པར་ཐ་དད་དུ། །འབྱེད་པའི་ཚུལ་དེ་ཅུང་ཞིག་སྨྲ། །རྒྱུན་དུ་རྟག་དང་རྟགས་མཚན་དང༌། །མི་རྟག་འཇིག་དང་སྐྲག་ནས་འཇིགས། །གཡང་སའི་གྲོག་དང་མཛའ་བའི་གྲོགས། །ཉིན་མཚན་ཞག་དང་ཐག་པའི་ཞགས།། གཅན་གཟན་གཟིག་དང་སྤྱན་གྱིས་གཟིགས། །མི་དགེ་སྡིག་དང་གཤེ་བའི་བསྡིགས། །གནོད་པའི་གདུག་དང་འབུབ་པའི་གདུགས། །རུས་ཀྱི་གདུང་དང་ཉི་མས་གདུངས། །ཞལ་གྱི་གདོང་དང་ཁ་མིག་གདོངས། །དུད་འགྲོའི་ལུག་དང་དཔེ་ཡི་ལུགས། །ནོར་གྱི་ཕྱུག་དང་དུད་འགྲོའི་ཕྱུགས། །ལུས་ཀྱི་ལག་དང་ཞེ་སའི་ལགས། །བློ་ཡི་རིག་དང་རྒྱུད་ཀྱི་རིགས། །སྨྲ་བའི་ཚིག་དང་མཚམས་ཀྱི་ཚིགས། །རི་མོའི་ཐིག་དང་ཟག་པའི་ཐིགས། །ཁ་དོག་ནག་དང་ཤིང་གི་ནགས། །དུམ་བུར་ཆག་དང་ཡུལ་དེར་ཆགས། ། རྡུལ་གྱི་དྲེག་དང་སྟོབས་ཀྱི་དྲེགས། །མིག་འབྲས་ལོང་དང་འཛོམ་པའི་ལོངས། །ཕྱིན་ཅི་ལོག་དང་ཟུར་གྱི་ལོགས། །ཆུང་བའི་དོག་དང་དགྲ་ལ་དོགས། །སྟེང་གི་ཐོག་དང་གཞན་གྱིས་ཐོགས། །གྱེན་དུ་བསླང་དང་སློང་མོ་བསླངས། །གསོར་གྱིས་དབུག་དང་ཁ་ཡི་དབུགས། །མིག་གིས་མཐོང་དང་ནམ་མཁའི་མཐོངས། །ཐམས་ཅད་ཚང་དང་གཙང་བའི་ཚངས། །རེག་བྱའི་གྲང་དང་རྩིས་ཀྱི་གྲངས། །གྲངས་ཀྱི་སྟོང་དང་ཟད་ནས་སྟོངས། །བུ་གའི་ཁུང་དང་ཕུགས་ཀྱི་ཁུངས། །དྲི་བའི་གང་དང་ཁ་བའི་གངས། །མཚན་མོའི་མདང་དང་ཚོན་གྱི་མདངས། །མཚམས་ཀྱི་དང་དང་གསལ་བའི་དྭངས། །ཡོ་མེད་དྲང་དང་གནས་ནས་དྲངས། །ནུབ་པའི་བྱིང་དང་ཕལ་ཆེའི་བྱིངས། །དུད་ཚོའི་གྲོང་དང་གུམ་པའི་གྲོངས། །བཏེགས་པའི་ཡང་དང་རྒྱ་ཆེའི་ཡངས། །ནང་པར་སང་དང་རིག་པ་སངས། །སྒྱེད་པུའི་ཐབ་དང་བློ་ཡི་ཐབས། །བཟང་པོའི་རབ་དང་རིམ་པའི་རབས། །ཟས་སོགས་སྟོབ་དང་ཤེད་མོང་སྟོབས། །སྔ་གཞུག་རིམ་དང་ཡམས་ཀྱི་རིམས། །ཟ་བའི་ཁམ་དང་འབྱུང་བའི་ཁམས། །བརྗིད་པའི་རྔམ་དང་འཐུག་པའི་རྔམས། །མདུན་གྱི་དྲུང་དང་དྲུངས་ནས་འབྱིན། །ཆ་ལང་སོགས་དང་གྱེན་ལ་ལངས། །ཁ་བསྐང་བ་དང་ཐུགས་དམ་བསྐངས། །རྩྭ་ཡི་འཇག་མ་འཐས་པའི་འཇགས། །རྐང་པ་འཁུམ་དང་ཤེས་པ་འཁུམས། །འཁྱག་ནས་འཁོབ་དང་ཆུམ་པའི་འཁོབས། །ཟིན་པའི་གྲུབ་དང་ཆགས་འབྱོར་གྲུབས། །ཐག་རིང་རྒྱང་དང་མངོན་པའི་རྒྱངས། །རྐང་པའི་རྒྱུག་དང་ཇ་སོགས་རྒྱུགས། །བྲབ་པའི་ལྕག་དང་མགར་བའི་ལྕགས། །འདབ་ཆགས་གླག་དང་བསླུ་ཐབས་གླགས། །རྡོ་སོགས་བཅག་དང་ཞབས་ཀྱིས་བཅགས། །ཁང་པའི་ལྕོག་དང་བློ་ཡིས་ལྕོགས། ། བཏུང་བའི་ཆབ་དང་ལྷན་ཅིག་ཆབས། །བཅག་པའི་ཆོགས་དང་རུང་བའི་ཆོག། །ཉམ་ང་བ་དང་ཉམས་རྟོགས་བཟང༌། །སྙོམ་འཇུག་སོགས་དང་ཀུན་ལ་སྙོམས། །སྨྲ་བའི་གཏམ་དང་མཛོད་ཀྱི་གཏམས། །ཐ་གས་བཏག་དང་དེ་ལ་བཏགས། །རྣམ་རྟོག་སོགས་དང་བློ་ཡིས་རྟོགས། །ནགས་ཀྱི་སྟག་དང་ཡས་སྟགས་དང༌།། སྐས་ཀྱི་གདང་དང་སྐད་ཀྱི་གདངས། །གདེང་ཐོབ་པ་དང་ཞལ་སྒོ་གདེངས། །རྣམ་གྲངས་སོགས་དང་མང་པོའི་རྣམས། །བདེན་རྫུན་དཔང་དང་མཐོན་པོའི་དཔངས། །ས་གཞིའི་སྤང་དང་ཉེས་པ་སྤངས། ། དད་པའི་ཕྱག་དང་ས་རྡུལ་ཕྱགས། །ལྷ་མིའི་གོ་འཕང་རྒྱང་དུ་འཕངས། །སྐྱེན་པོའི་འཕོང་དང་ལུས་ཀྱི་འཕོངས། །གཡོ་འགུལ་འཕག་དང་མཐོ་བའི་འཕགས། །ལྷག་པའི་ལྷག་དང་བྱོན་པའི་ལྷགས། །ཤ་གཟུག་དང་ནི་དབྱིབས་ཀྱི་གཟུགས། །དྲི་མ་དག་དང་རི་དྭགས་སོགས། །བྲན་གྱི་གཡོག་དང་ཐུམ་གྱིས་གཡོགས། །ལག་པའི་འདོམ་དང་གསང་གནས་འདོམས། །ཤུབ་བུར་སྨྲ་དང་མཚོན་ཆའི་ཤུབས། །སྤུན་གྱི་སྲིང་དང་ཕྱོགས་སུ་སྲིངས། །འཕྲད་པའི་ཐུག་དང་ལྷ་ཡི་ཐུགས། །ནོར་རྫས་སོགས་དང་མང་སྡུད་སོགས། །འདི་འདྲ་ཚིག་གི་གདངས་མཐུན་ཀྱང༌། །དོན་ཁྱད་ས་མཐའ་ཁོ་ན་ཡིས། །འབྱེད་དགོས་ཕྱིར་ན་མཁས་རྣམས་ཀྱིས། །ས་མཐའ་ཡོད་མེད་ཤེས་གལ་ཆེ། །འོན་ཀྱང་འདས་དང་སྐུལ་ཚིག་འགར། ། ཡང་འཇུག་ཐོབ་ངེས་སྐབས་ཤེས་དགོས། །
   ཚིག་ཙམ་མཐུན་པ་ལ་འཁྲུལ་ནས། །ཡི་གེ་ལོག་པར་བྲིས་པ་དེའི། །སེམས་ཀྱི་རྨོངས་པ་བསལ་བའི་ཕྱིར། །ཁྱད་པར་ཅུང་ཟད་ཕྱེ་སྟེ་བཤད། །རྒྱལ་བའི་བསྟན་པ་ས་བསྟན་ལ། །མི་འགྱུར་བརྟན་པ་ར་བརྟན་ཡིན། །རང་གིས་བསྟེན་པ་ས་བསྟེན་ལ། །གཞན་ལ་བརྟེན་པ་ར་བརྟེན་ཡིན། །གནོད་པའི་དགྲ་ནི་ད་དགྲ་ལ། །སྙན་པའི་སྒྲ་ནི་ས་སྒྲ་ཡིན། །ལུས་ཀྱི་མགོ་ནི་མ་མགོ་ལ། །ནད་སོགས་འགོ་བ་འ་འགོ་ཡིན། །རིན་ཆེན་དངུལ་ནི་ད་དངུལ་ལ། །ལུས་ཀྱི་རྔུལ་ནི་ང་རྔུལ་ཡིན། །མགྲིན་པའི་མགུལ་ནི་མ་མགུལ་ལ། །གཡོ་བའི་འགུལ་ནི་འ་འགུལ་ཡིན། །ཕན་པའི་དྲིན་ནི་ད་དྲིན་ལ། །ཉོ་ཚོང་བྲིན་པ་བ་བྲིན་ཡིན། །སྟོབས་ཀྱི་དྲེགས་པ་ད་དྲེགས་ལ། །ཕྱོགས་སུ་གྲགས་པ་ག་གྲགས་ཡིན། །གཞན་ལ་སྩལ་བ་ས་སྩལ་ལ། །ལུས་ཀྱི་རྩལ་ནི་ར་རྩལ་ཡིན། །སྲན་ཐུབ་བཟོད་ནི་བ་བཟོད་ལ། །རྗེས་ཀྱི་གཟོད་ནི་ག་གཟོད་ཡིན། །ཐུང་ངུར་བསྟུངས་པ་ས་བསྟུངས་ལ། །ཉེས་པའི་ལྟུང་བ་ལ་ལྟུང་ཡིན། །མཛའ་བའི་གྲོགས་ནི་ག་གྲོགས་ལ། །ཁུར་པའི་དྲོགས་ནི་ད་དྲོགས་ཡིན། །ལྷན་ཅིག་འགྲོགས་པ་ག་འགྲོགས་ལ།། བྲེད་ནས་འདྲོགས་པ་ད་འདྲོགས་ཡིན། །འགུགས་པའི་དགུག་ནི་ད་དགུག་ལ། །གྲོགས་པོས་སྒུག་པ་ས་སྒུག་ཡིན། །ཡི་གེ་ཀློག་པ་ཀ་ཀློག་ལ། །ཕྱི་ནང་སློག་པ་ས་སློག་ཡིན། །མཚུངས་པའི་འགྲེ་བ་ག་འགྲེ་ལ༑ ༑གནོད་པའི་འདྲེ་ནི་ད་འདྲེ་ཡིན། །མཐོ་བའི་སྒང་ནི་ས་སྒང་ལ། །ཆུ་སྣོད་ལྒང་ནི་ལ་ལྒང་ཡིན། །བློ་རིག་གྲུང་བ་ག་གྲུང་ལ། །མདུན་གྱི་དྲུང་ནི་ད་དྲུང་ཡིན། །མི་གཙང་རྟུག་ནི་ར་རྟུག་ལ། །འཐུག་པའི་སྟུག་ནི་ས་སྟུག་ཡིན། །རི་དྭགས་གླ་བ་ག་གླ་ལ། །ཚེགས་ཆུང་སླ་བ་ས་སླ་ཡིན། །སྟེང་གི་བླ་ནི་བ་བླ་ལ། །ལུས་ཀྱི་བརླ་ནི་ར་བརླ་ཡིན། །གཅོད་པའི་སྟེ་འུ་ས་སྟེའུ་ལ། །རྒོད་མའི་རྟེ་འུ་ར་རྟེའུ་ཡིན།།  ནང་རོལ་རྒྱུ་མ་ར་རྒྱུ་ལ། །མི་བདེན་སྒྱུ་མ་ས་སྒྱུ་ཡིན། །འཕོང་གི་སྐྱེན་ནི་ས་སྐྱེན་ལ། །མཐུན་པའི་རྐྱེན་ནི་ར་རྐྱེན་ཡིན། །གནས་སོགས་སྐོར་བ་ས་སྐོར་ལ། །དཀོན་མཆོག་དཀོར་ནི་ད་དཀོར་ཡིན།། ཆུ་ལ་བརྒལ་བ་ར་བརྒལ་ལ། །ལུས་ཀྱི་སྒལ་བ་ས་སྒལ་ཡིན། །ས་བདག་ཀླུ་ནི་ཀ་ཀླུ་ལ། །སྙན་པའི་གླུ་ནི་ག་གླུ་ཡིན། །རེག་བྱ་འཇམ་པ་ཇ་འཇམ་ལ། །ཁྱབ་པའི་འབྱམས་པ་བ་འབྱམས་ཡིན། །སྲ་བའི་རྡོ་ནི་ར་རྡོ་ལ། །བསླུ་བའི་བསྡོ་ནི་ས་བསྡོ་ཡིན། །དུས་ཀྱི་དབྱར་ནི་ད་དབྱར་ལ། །ནོམ་པ་གཡར་བ་ག་གཡར་ཡིན། །རྣམ་ཤེས་གཡེང་བ་འགྲེང་ཅན་ལ། །གད་པའི་གཡང་ནི་འགྲེང་མེད་གཡང༌། །གུག་ཅན་དབྱིངས་ནི་ཆོས་དབྱིངས་ལ། །གུག་མེད་དབྱངས་ནི་སྐད་དབྱངས་ཡིན། །གནམ་གྱི་སྐར་མ་ས་སྐར་ལ། །ཁ་དོག་དཀར་བ་ད་དཀར་རོ། །ར་རྟག་ས་སྟག་ལ་ལྟག་རྣམས། །མི་འགྱུར་གཅན་གཟན་མགོ་བོའི་རྒྱབ། །ར་རྡང་ས་སྡང་ལ་ལྡང་རྣམས། །འདོགས་ཐག་གཤེ་དང་སྟན་ལས་ལངས། །ར་རྐུ་ས་སྐུ་ད་དཀུ་རྣམས། །གསང་ལེན་ཞེ་ས་ལུས་ཀྱི་ཟུར། །ར་རྒ་ས་སྒ་ད་དགའ་རྣམས། །ན་ཚོད་བཞོན་ཆས་སེམས་ཡིད་སྤྲོ། །ར་རྔ་ས་སྔ་ལ་ལྔ་རྣམས། །བརྡུང་བྱ་དུས་དང་རྩིས་ཀྱི་གྲངས། །ར་རྦ་ས་སྦ་ལ་ལྦ་རྣམས།། ཆུ་དྲག་མི་མངོན་མགུལ་བའི་རྒྱན། །ར་རྒོ་ས་སྒོ་བ་བགོ་རྣམས། ། རི་དྭགས་ཁང་སྒོ་གོས་རྣམས་གྱོན། ། ར་རྐ་ད་དཀའ་ས་སྐ་རྣམས། །ཆུ་ལམ་མི་ནུས་ལྕེ་ཡི་ཡུལ། །ལ་ལྐལ་ས་སྐལ་བ་བསྐལ་རྣམས། །མེད་དང་ཐོབ་དང་དུས་ཡིན་ནོ། །ག་གྲལ་ད་དྲལ་བ་བྲལ་རྣམས། །བསྒྲིགས་དང་རལ་བ་གྱེས་པའོ། །ག་གྲ་ད་དྲ་བ་བྲ་རྣམས། །ཚོགས་པ་གོས་བཟོས་སེམས་སྟོར་རོ། །ག་གྲི་ད་དྲི་བ་བྲི་རྣམས། །མཚོན་དང་སྣ་ཡི་ཡུལ་ཉམས་པའོ། །ག་གྲེད་ད་དྲེད་བ་བྲེད་རྣམས། །འགྱེད་དང་དུད་འགྲོ་སྐྱེངས་པའོ། །ག་གྲོད་ད་དྲོད་བ་བྲོད་རྣམས། །ཟས་སྣོད་ཚ་བ་ཡིད་དགའོ། །འདི་འདྲའི་ཚིག་མཐུན་ལ་འཁྲུལ་ནས། །ཡི་གེ་གང་བྱུང་བྲིས་གྱུར་ན། །དོན་རྣམས་ལོག་པར་འགྱུར་བའི་ཕྱིར། །རྟག་ཏུ་མཁས་པའི་གཞུང་རྣམས་བསྟེན། །
   རྣམ་དབྱེ་བརྒྱད་ལས་དྲུག་པ་དང༌། །གསུམ་པའི་ཁྱད་པར་ཅུང་ཟད་དབྱེ། །ཆ་ཅན་དང་ནི་ཆ་ཤས་ཀྱི། །བར་གྱི་ཀྱི་སོགས་དྲུག་པའི་སྒྲ། །ཡིན་ཚེ་ས་མཐའ་མི་ཐོབ་དཔེར། །ཁྱོད་ཀྱི་སྐུ་དང་བདག་གི་ལུས། །སྨན་གྱི་བཅུད་དང་མཁས་པའི་བློ། །ལྷ་ཡི་སྤྱན་སོགས་ལྟ་བུའོ། །རྣམ་དབྱེ་གསུམ་པ་བྱེད་ཅན་དང༌། །བྱ་བའི་བར་གྱི་ཀྱི་སོགས་ཀྱིས། །ས་མཐའ་ངེས་པར་འཐོབ་དགོས་དཔེར། །ཁྱོད་ཀྱིས་ཆོས་བྱེད་རང་གིས་མཐོང༌། །སྨན་གྱིས་ནད་གསོས་མང་པོས་བཀུར། །ལྷ་ཡིས་ཆར་ཕབ་མཁས་པས་མཆོད།། ཉི་ཟླས་མུན་སེལ་ལྟ་བུ་སོགས། །རྣམ་དབྱེ་ས་མཐའ་ཡོད་མེད་ཀྱི། །དོན་ལ་ཁྱད་པར་ཆེ་བའི་ཕྱིར། ། མཁས་པས་འདི་ལ་ནན་ཏན་མཛོད། །ལེགས་པའི་ཡོན་ཏན་ཀུན་གྱི་གཞི། །ཡི་གེའི་གཙུག་ལག་ཡིན་པའི་ཕྱིར། ། བློ་ལྡན་སྐྱེ་བོ་གང་གིས་ཀྱང༌། །རྒྱ་ཆེན་གཞུང་ལ་བརྟུན་པ་སྐྱེད། །མཁས་མཆོག་གསུང་གིས་བསྐུལ་བའི་ངོར། །མདོར་བསྡུས་ཙམ་ཞིག་བརྗོད་པ་འདིས། །དགེ་བའི་དཔག་བསམ་འབྲས་བུ་ལ༑ ༑ལུས་ཅན་ཡོངས་ཀྱིས་སྤྱོད་གྱུར་ཅིག །ཅེས་དག་ཡིག་མཁས་པ་དགའ་སྐྱེད་ཅེས་བྱ་བ་འདི་ནི་གསོ་བ་རིག་པའི་གཞུང་ལུགས་མཐའ་དག་ལ་བློ་གྲོས་ཀྱི་སྤོབས་པ་མཆོག་ཏུ་ཡངས་པ་དགེ་སློང་བསོད་ནམས་བསྟན་པའི་གསུང་གིས་བསྐུལ་བ་ལྟར། ཡི་གེ་སྡེབ་སྦྱོར་ལ་སྨྲ་བའི་ལྗགས་ཅུང་ཟད་རིང་བ་དབྱངས་ཅན་རོལ་པའི་འོ་མཚོར་འབོད་པས། འཛམ་གླིང་ཡོངས་ལ་གྲགས་པའི་མཁས་པ་ཆེན་པོ་ཐོན་མི་སམྦྷོཊ། རྔོག་ལོ་ཙཱ་བ་བློ་ལྡན་ཤེས་རབ། རྗེ་བྱམས་པ་གླིང་པ། ཞ་ལུ་ལོ་ཙཱ་བ་ཆེན་པོ། དཔལ་ཁང་ལོ་ཙཱ་བ་སོགས་ཀྱི་གསུང་རབ་རྒྱ་མཚོ་ལྟ་བུ་ལས་ཉེར་མཁོའི་ཆ་རྣམས་བསྡུས་ཏེ་རབ་བྱུང་བཅུ་གཉིས་པའི་མོས་ལྡན་ཞེས་པ་ས་མོ་ཡོས་ཀྱི་དབོ་ཟླ་བའི་དམར་ཕྱོགས་ཀྱི་བཟང་པོ་གཉིས་པར་སྦྱར་བ་ཛ་ཡནྟུ།། །།
མཆན།     དག་ཡིག་འདི་ནི་བླ་བྲང་དགོན་པའི་ཤིང་བརྐོས་ལས་བཤུས་ཏེེ། ཕྱི་ལོ་༡༩༨༨ ལོའི་ཟླ་༡༢ པར་དཔར་ཐེངས་ལྔ་པ་ཀན་སུའུ་མི་རིགས་དཔེ་སྐྲུན་ཁང་གིས་བཏབ་པའི་《དག་ཡིག་མཁས་པ་དགའ་སྐྱེད་རྩ་འགྲེལ་》ཞེས་པའི་དེབ་གཟུགས་ལྟར་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །དག་ཡིག་མཁས་པ་དགའ་སྐྱེད་རྩོམ་པ་པོ་ནི། དབྱངས་ཅན་རོལ་པའི་འོ་མཚོར་འབོད་པ་ཞེས་པ་ཙམ་ལས་མཚན་དངོས་རྒྱས་པར་མི་གསལ་བས་མཚམས་སྦྱོར་རྒྱས་ཙམ་བྱེད་ཐབས་མ་བྱུང༌། ྋརྒྱལ་དབང་བདུན་པ་ཆེན་པོ་མཆོག་སྐུ་ན་ཕྲ་བའི་སྐབས་ཀྱི་དྲུང་ཡིག་ཅིག་ཡིན་པར་གཞིགས་ན་དུས་རབས་བཅོ་བརྒྱད་པའི་དུས་འགོར་མིན་ནམ་སྙམ། ཁོང་ལ་གསུང་རྩོམ་པོད་ཉུང་ཤས་ཤིག་ཡོད་པ་ལྷ་སའི་ལྷོ་ཁ་ཕྱོགས་ཀྱི་དགོན་ཆུང་ཞིག་ཏུ་ཡོད། གང་ལྟར་གསུང་འབུམ་དེའི་ཁྲོད་དུ་མཁས་པ་དགའ་སྐྱེད་བཞུགས་ཞེས། བླ་བྲང་བཀྲ་ཤིས་འཁྱིལ་གྱི་མདོ་སྔགས་རིག་གནས་དང་བཅས་ལ་མཁྱེན་རྒྱ་ཆེ་བ་དགེ་བའི་བཤེས་གཉེན་སོག་པོ་བརྩོན་འགྲུས་ཚང་སོགས་ཀྱིས་གསུང་ཞེས་ངག་རྒྱུན་ཞིག་ཐོས། སྔར་བླ་བྲང་དགོན་པ་ན་དག་ཡིག་མཁས་པ་དགའ་སྐྱེད་ཀྱི་ཤིང་པར་སྣ་ཐུང་ཞིག་བཞུགས་པ་པར་དུ་བརྐོས་ནས་ལོ་ཤིན་ཏུ་མང་པོ་མ་ལོན་པའི་པར་བྱང་དུ་གསལ་བ་ལྟར་རོ། །
དག་ཡིག་འདི་ཚིག་ཉུང་ངུས་ཡི་གེའི་འཇུག་པ་དུ་མ་བསྟན་པ། བོད་ཀྱི་བརྡའི་གནད་འདྲིལ་ཞིང་ཁུངས་བཙུན་པ། གོ་སླ་བས་བློར་འཛིན་བདེ་བ་སོགས་ཁྱད་ཆོས་དུ་མས་ཕྱུག་པ་ཞིག་ཏུ་ངེས། 
《དག་ཡིག་མཁས་པ་དགའ་སྐྱེད་》ནི་བོད་རབ་བྱུང་བཅུ་གཉིས་པའི་མོས་ལྡན་ཞེས་པ་ས་མོ་ཡོས་ལོ་སྟེ། ཕྱི་ལོ་༡༦༩༩ བོད་ཟླ་༢ པའི་ཚེས་༢༢ ཉིན་མཛད་པ་ཞིག་ཡིན་ལ། ཁོང་རང་ཉིད་ཀྱིས་རང་འགྲེལ་ཞིག་བརྩམས་པའི་རྩ་འགྲེལ་གཉིས་ཀ་ཀན་སུའུ་མི་རིགས་དཔེ་སྐྲུན་ཁང་གིས་ཕྱི་ལོ་༡༩༨༡ ལོའི་ཟླ་༦ པར་དཔར་ཐེངས་དང་པོ་པར་དུ་བཏབ། དེ་བཞིན་འདི་ལ་རྨེད་ཤུལ་ཐང་གསར་སྒར་གྱི་ཨ་ཁུ་ཆོས་འཕེལ་ཚང་གིས་འགྲེལ་པ་ལེགས་པ་ཞིག་ཀྱང་མཛད་ཡོད། རྩ་འགྲེལ་གཉིས་ཀ་ཀན་སུའུ་མི་རིགས་དཔེ་སྐྲུན་ཁང་གིས་ཕྱི་ལོ་༡༩༨༥ ལོར་ལྕགས་པར་དུ་བཏབ་འདུག
༄༅། །དག་ཡིག་ཚིག་གསལ་སྒྲོན་མེ་ཞེས་བྱ་བ་བཞུགས་སོ། །
ཅོ་ནེ་གྲགས་པ་བཤད་སྒྲུབ།(༡༦༧༥-༡༧༤༩)
༄༅། །ན་མོ་གུ་རུ་མཉྫུ་གྷོཥཱ་ཡ། རྒྱལ་ཀུན་ཀུན་མཁྱེན་ཕུང་པོ་གཅིག་བསྡུས་ནས། །མ་ལུས་ལུས་ཅན་འགྲོ་ལ་བློ་གྲོས་མཆོག །སྟེར་མཛད་མཛད་པ་ཕུལ་བྱུང་ལྷག་པའི་ལྷ། །འཇམ་དབྱངས་དབྱངས་ཅན་ལྷ་མོས་དགེ་ལེགས་སྩོལ། །བརྟན་པའི་འཁོར་ལོའི་རྣམ་འཕྲུལ་མི་ཡི་གར། །བོད་ཡུལ་ཡི་གེའི་སྲོལ་འབྱེད་ཐུ་མི་ཞེས། །གངས་ཁྲོད་མཁས་པའི་གཙུག་རྒྱན་སམྦྷོ་ཊའི། །བཀའ་དྲིན་ལན་བརྒྱར་དྲན་པས་རྟག་ཏུ་བསྔགས། །གང་ཐུགས་ཟབ་གསལ་དག་པའི་མཁའ་དབྱིངས་ནས། །ལེགས་བཤད་བདུད་རྩིའི་གྲུ་ཆར་བབས་པའི་རྒྱུན། །བདག་བློའི་ཟ་མ་ཏོག་ཏུ་ལེགས་འཁྱིལ་བ། །དོན་གཉེར་འགའ་ལ་ཕན་འདོད་ཡིད་ཀྱིས་སྦྱིན། །དེ་ཡང་ཐུ་མི་ལོ་ཙཱ་བས། །རྒྱ་གར་ཡི་གེ་ལྔ་བཅུ་ནི།། བོད་ཡིག་སུམ་ཅུར་གཏན་ཕབ་པ། །ཀ་སོགས་གསལ་བྱེད་སུམ་ཅུ་སྟེ། །དབྱངས་ཡིག་ཨི་ཨུ་ཨེ་ཨོ་བཞི། །གི་གུ་ཞབས་ཀྱུ་འགྲེང་བུ་དང༌། །ན་རོ་བཞིར་འགྱུར་ལོགས་སུ་མེད། །མིང་གཞིའི་ཡི་གེ་སུམ་ཅུ་ལས། །ཀ་ཅ་ཏ་པ་ཙ་རྣམས་ཕོ། །ཁ་ཆ་ཐ་ཕ་ཚ་མ་ནིང༌། །ག་ཇ་ད་བ་ཛ་ཝ་དང༌། །ཞ་ཟ་འ་ཡ་ཤ་ས་མོ། །ང་ཉ་ན་མ་ཤིན་ཏུ་མོ། །ར་ལ་ཧ་རྣམས་མོ་གཤམ་མོ། །འདི་ལས་ག་ད་བ་མ་འ། །སྔོན་འཇུག་ལྔའོ་ནང་གསེས་ཀྱིས། ། བ་ཕོ་ག་ད་གཉིས་མ་ནིང༌། །འ་མོ་མ་ནི་ཤིན་ཏུ་མོ། །མིང་གཞི་གང་གི་སྔོན་འཇུག་པ། །བ་ནི་ཀ་ག་ཅ་ཏ་ད། །ཙ་ཞ་ཟ་ཤ་ས་བཅུར་འཇུག །ག་ནི་ཅ་ཉ་ཏ་ད་ན། །ཙ་ཞ་ཟ་ཡ་ཤ་ས་སྟེ༑ ༑བཅུ་གཅིག་ལ་འཇུག་དས་འཕུལ་ནི། །ཀ་ག་ང་པ་བ་མ་དྲུག །འ་ནི་ཁ་ག་ཆ་ཇ་ཐ། །ད་ཕ་བ་ཚ་ཛ་བཅུར་འཇུག །མ་ནི་ཁ་ག་ང་ཆ་ཇ། །ཉ་ཐ་ད་ན་ཚ་ཛ་སྟེ། །བཅུ་གཅིག་ལ་འོ་བརྩེགས་འཕུལ་ནི།། བ་ལས་གཞན་དུ་ཡོད་མ་ཡིན། །རྗེས་འཇུག་ག་ང་ད་ན་བ། །མ་འ་ར་ལ་ས་བཅུ་ལས། །ནང་གསེས་ད་བ་ས་གསུམ་ཕོ། །འ་ར་གཉིས་མོ་ག་ང་ན། །མ་ལ་ལྔ་པོ་མ་ནིང་ངོ༌། །རྗེས་འཇུག་ཕོ་མོ་མ་ནིང་གསུམ། །དྲག་ཞན་བར་མའི་ཚུལ་གྱིས་འཇུག །ཚེག་བར་གཅིག་ཏུ་ཕོ་གསུམ་ཉིད། །ནང་ཕྲད་དྲག་པོའི་དེ་ལ་ཡང༌། །རབ་འབྲིང་ཐ་གསུམ་ལ་སོགས་པ། །ལྷག་མ་གཞན་ཡང་ཤེས་པར་བྱ། །མགོ་ཅན་ར་ལ་ས་གསུམ་ནི། །ར་ལ་བཏགས་པ་བཅུ་གསུམ་སྟེ། །རྐ་རྒ་རྔ་རྗ་རྙ་རྟ་རྡ། །རྣ་རྦ་རྨ་རྩ་རྫ་རླའོ། །ལར་བཏགས་ལྐ་ལྒ་ལྔ་ལྕ་ལྗ། །ལྟ་ལྡ་ལྤ་ལྦ་ལྷ་སྟེ་བཅུ། །ས་མགོ་ཅན་ནི་བཅུ་གཉིས་ཏེ། །སྐ་སྒ་སྔ་སྙ་སྟ་སྡ་སྣ༑ ༑སྤ་སྦ་སྨ་སྩ་སླ་རྣམས་སོ། །ར་ཡ་ལ་ཝའི་འདོགས་བཞི་ནི། །ར་བཏགས་བཅུ་སྟེ་ཀྲ་ཁྲ་གྲ། །ཏྲ་དྲ་པྲ་ཕྲ་བྲ་མྲ་སྲའོ། །ཡ་བཏགས་བདུན་ཏེ་ཀྱ་ཁྱ་གྱ། །པྱ་ཕྱ་བྱ་མྱ་རྣམས་སུ་འདོད། །ལ་བཏགས་ཡི་གེ་ཀླ་གླ་བླ། །ཟླ་རླ་སླ་སྟེ་དྲུག་ཡིན་ནོ། །ཝ་བཏགས་ཀྭ་ཁྭ་གྭ་ཅྭ་དང༌། །ཙྭ་ཚྭ་ཞྭ་དང་ཟྭ་རྭ་ཤྭ། །སྭ་ཧྭ་རྣམ་པ་བཅུ་གཉིས་སོ། །དག་ཡིག་ཚིག་གསལ་སྒྲོན་མེ་ལས་ཡི་གེའི་དབྱེ་བ་སྤྱིར་བསྟན་པ་སྟེ་དང་པོའོ།། །། 
ཀ༽ དེ་ནས་ཀ་ལ་སོགས་པ་ཀུན། །རིམ་བཞིན་རྐྱང་འཕུལ་མགོ་ཅན་དང༌། །དབྱངས་བཞི་འདོགས་ལྡན་རྗེས་འཇུག་གིས། །བརྒྱན་ཏེ་རྒྱས་པར་བཤད་པར་བྱ། །ཀ་ལ་པིངྐ་ཀེ་ལ་ཤ །ཀུན་མཁྱེན་ཀུ་ཤ་ཀ་ཤི་ཀ ༑ཀླུ་རྒྱལ་ཆུ་ཀླུང་ཀ་མ་ལ། །ཀློང་ཡངས་ཀ་དག་ཀུ་མུ་ད། །ཀ་ར་ཝཱི་ར་ཀེ་ཏ་ཀ །ཀ་བ་ཀ་ར་ཀ་པཱ་ལ། ། ཀེང་རུས་འདི་ཀོ་ཀེ་ཀེ་རུ། །ཀོ་བ་ཡུངས་ཀར་ཀ་ཅའི་དངོས། །ཀུ་ཤུ་གུར་ཀུམ་ལྕགས་ཀྱུས་བཏབ། །ཀྱེ་མ་ཀྱེ་ཧུད་ཀྱེ་ཀྱེ་འབོད། །ཀྲོག་ཀྲོག་ཀྲོང་ཀྲོང་མགོ་ཀྱོག་ཀྱོག །ཀོག་གི་ཀེར་ལངས་ཀུ་རེ་བྱས། །ཀུ་ཅོ་ཀྱལ་ཀ་ཀླན་ཀའི་རྒྱུ། །ཉེན་ཀོར་ཀེ་འུ་ཀུན་དོང་ཟ། །དོ་ཀེར་སྟོད་ཀོར་ཀླད་ཀོར་བྱིན། །ཀར་ཀར་ཟུག་ལངས་བད་ཀན་ནད། །ཀུ་ཡ་ཀླ་ཀློ་སྐྱིལ་ཀྲུང་བཅས། །ཀྭ་ཡེ་འབྱམས་ཀླས་ཀློག་ཀྱང་ཀློགས། །དཔྱིད་ཀ་ཀུ་ཧུ་ཀྱུར་ཀྱུར་སྐད། །མང་ཚིག་ཀུན་སོགས་ཀ་རྐྱང་ངོ༌། །
   མདོག་དཀར་དཀར་ཆག་ཆུ་མ་དཀྲུགས། །དཀོར་མཛོད་དཀྱིལ་འཁོར་དབུས་དཀྱིལ་དུ། ། དཀྲོང་བསྐྱེད་དཀོན་ཅོག་དཀའ་ཐུབ་དཀོན། །དཀྱུས་རིང་དཀྱུས་མ་ཀུན་དཀྲིས་ཆེ། །སྤྲིན་དཀྲིགས་ཞོ་དཀྲོགས་རོལ་མོ་དཀྲོལ། །དཀར་ཡོལ་དཀའ་འགྲེལ་དཀྲིགས་ཕྲག་གཅིག །ལུས་ཀྱི་དཀུ་ལ་གོས་ཀྱིས་དཀྲིས། །དཀན་གཟར་ལ་སོགས་དས་འཕུལ་ཀའོ། །
    བཀྲ་ཤིས་བཀྲག་མདངས་ཁ་དོག་བཀྲ། །བཀའ་ལུང་ཁལ་བཀལ་སྐུད་པ་བཀལ། །ཕོ་ཉ་འོད་བཀྱེ་མེ་ཏོག་བཀྲམ། །བཅིངས་བཀྲོལ་དྲི་མ་བཀྲུ་བཀྲུས་བཀྲེན། །བཀྲེས་སྐོམ་ལོགས་བཀར་སྲོག་བཀུམ་བཀག།། སྣོད་བཀང་བསྙེན་བཀུར་བཀུར་སྟིས་མཆོད། །བཀོད་ལེགས་བདེར་བཀོད་ཟུར་དུ་བཀོལ། །ཤིང་བཀུག་སྣོད་བཀས་གཡོག་ཏུ་བཀོལ། །གཞུ་བཀང་གོས་བཀབ་ཐག་པས་བཀྱིགས། །བཀའ་དྲིན་བཀའ་བཀྱོན་རྩ་བ་བཀོག །ཡར་བཀན་སྤ་བཀོང་རིམ་གྱིས་བཀྲི། །མདོ་བཀླགས་ཟིན་སོགས་བས་འཕུལ་ཀའོ། །
    རྐང་ལག་རྐན་ཕུག་འདོམས་ཀྱི་རྐུབ། །ཆོམ་རྐུན་རྒྱུ་རྐྱེན་ཕྱེ་རྐྱལ་རྐུ། །ས་རྐོ་གན་རྐྱལ་རྐེད་པ་རྐྱོང༌། །རྐ་མགོར་རྐྱལ་རྩེ་རི་དྭགས་རྐྱང༌། །ཆིག་རྐྱང་ལ་སོགས་ར་བཏགས་ཀའོ།།
    ལྐོག་གྱུར་ལྐོག་མ་ལྐོག་ཤལ་དང༌། །དིག་ལྐུགས་བྱས་སོགས་ལར་བཏགས་ཀའོ། །
    སྐ་ཅོག་རྣམ་གཉིས་སྐར་མ་སྐག །ལུས་སྐེམ་སྣུམ་སྐུད་སྐུད་པ་སྒྲིལ། །སྐྱོ་མ་སྐ་རགས་སྐྱུ་རུ་ར༑ ༑སྐྱེས་བུ་ཞལ་སྐྱེམས་སྐྱུར་བུ་སྐོལ། །བྱ་སྐོན་མྱུར་སྐྱེན་སྐྱོ་བསངས་བྱེད། །སྐེམ་བྱེད་སྐུལ་བྱེད་སྐོར་བ་བྱེད། །ཆང་སྐྱུགས་ཁ་སྐྱེངས་སྐྲན་གྱི་ནད། །སྐྱ་སྦབ་སྐྲངས་ཤིང་རི་སྐེགས་སྐད། །ཆུ་སྐྱར་སྐྱ་ག་སྐྲག་ནས་བྲོས། །དགེ་སྐོས་བྱ་སྐྲོག་སྐྱོ་ངོགས་བྱས། །སྐུད་པོའི་སྐེ་ལ་ཨོག་སྐོར་སྐྱེས། །རྒྱ་སྐྱེགས་སྐྱེད་ཚལ་ཤིང་སྐྱེར་པ། །ཐེམ་སྐས་སྐྱོན་སྐྱོབ་སྐྱབས་འགྲོ་སྐྱོར། །ཆོས་སྐྱོང་ས་སྐྱོང་རེ་སྐོང་སྐྱིད། ། བྱ་སྐྲོད་སྲབ་སྐྱོགས་སྐྱོས་མ་སྐྱེལ། །ཇི་སྐད་འདི་སྐད་ཁ་སྐོང་སྐབས། །དབུ་སྐྲ་སྐད་ཅིག་སྐར་ཁུང་གསལ། །སྦས་སྐུངས་མཐའ་སྐོར་སྐལ་བ་ལྡན། །སྒུལ་སྐྱོད་སྐྱེ་མཆེད་ཐུགས་དམ་སྐོང༌། །མཐའ་སྐྱོར་སྐྱ་རེངས་སར་བཏགས་ཀའོ། །
    འདོད་ལ་བརྐམ་པས་བརྐུ་བྱ་བརྐུས། །སྲ་བརྐྱང་ལག་བརྐྱང་བརྐོ་བྱ་བརྐོས། །བས་འཕུལ་ར་མགོ་ལྡན་པའི་ཀའོ། །
    བྱུག་པ་བསྐུ་བསྐུས་ལག་པ་བསྐུམས། །འཕྲིན་བསྐུར་དབང་བསྐུར་ཆོས་ལ་བསྐུལ། །ནོར་བསྐྱི་བསྐྱིས་བྱིན་བསྐྱིན་པ་བསྐྱལ། །གོས་བསྐོན་རྟར་བསྐྱོན་སླར་ཡང་བསྐྱར། །བགེགས་བསྐྲད་བཅོམ་བསྐྱུངས་ས་བོན་བསྐྲུན། །བསྐལ་མེས་ཆུ་བསྐམས་བསྐལ་དོན་དང༌། །འཕོ་བསྐྱས་རྒྱང་བསྐྱུར་བྱ་བ་བསྐྱུངས། །མི་བསྐྱོད་བསྐོར་ནས་རྒྱལ་སར་བསྐོས། །རོ་བསྐ་ཁ་བསྐངས་ཐུགས་དམ་བསྐངས། །སེམས་བསྐྱེད་རྒྱ་བསྐྱེད་བརྗེད་པའི་བསྐྱུད། །བས་འཕུལ་ས་མགོ་ལྡན་པའི་ཀའོ། །
ཁ༽ ཁོ་བོ་གོ་ཁྲབ་ཁྲི་ཁྲག་མང༌། །ཁྲག་ཁྲིག་ཁྲུས་བྱས་ཁྲོ་བ་དང༌། །ཁོང་ཁྲོ་ཁོན་འཛིན་ཁྲོ་བོ་ཁྲོས། །ཁོང་ཁྲག་ཁྲུང་ཁྲུང་ཁྭ་ཏའི་ཁྱུ། །ཚུལ་ཁྲིམས་ཁྲུ་གང་ཁྲི་ཡི་ཁྲོད། །ཁྲམ་ཁ་བཏབ་ཅིང་ཁང་ཁྱིམ་ཁྱམས། །བྱ་ཁྲ་ཁྱིས་ཁྱེར་ཁྲེ་ཁྱོར་གང༌། །ཁོ་ར་ཁོར་ཡུག་ཁྲོན་པའི་ཁ། །ཁ་དོག་ཁྲོ་གཉེར་སིལ་སྙན་ཁྲོལ། །ཁམས་གསུམ་དུར་ཁྲོད་སྣ་ཁྲིད་བྱས། །ཁྲུམས་སྟོད་ཁྲེལ་ཡོད་ཁ་རྐྱང་ངོ༌། །
    མཁས་པས་མཁྱེན་ཅིང་མཁན་པོ་མཁོ། །སྲ་མཁྲང་མཁྲེགས་ཤིང་དཔེ་མཁྱུད་བྱེད། །ཞུ་མཁན་མཁུར་ཚོས་མཁལ་མ་དང༌། །ནམ་མཁའ་མཁྲིག་མ་ས་ཡི་མཁར། །མཁྲིས་པ་ལ་སོགས་མས་འཕུལ་ཁའོ། །
    འཁོར་ལོ་འཁོར་བཅས་འཁོད་ནས་བསྐོར། །བློ་འཁུམས་ཞེ་འཁོན་མ་མགུ་འཁང༌། །འཁྱགས་ནས་མཐའ་འཁོབ་འཁྱར་ཞིང་འཁྱམས། །རྒས་འཁོགས་རྐང་འཁུམ་འཁྱོར་བས་འཁྱོག །འཁར་བ་ལ་འཁྲིལ་མགུལ་ནས་འཁྱུད། །འཁྲིག་ཚིག་ངག་འཁྱལ་འཐབ་འཁྲུགས་ལངས། །ནོར་འཁྲུལ་སྐུ་འཁྲུངས་བྲོ་གར་འཁྲབ། །སེམས་འཁྲུགས་ཁུར་འཁུར་འཁར་རྔ་འཁྲོལ། །འོད་འཁྱིལ་མ་འཁྱོག་སྲད་བུ་འཁེལ། ། བསྐུར་བ་འཁྱོལ་སོགས་འས་འཕུལ་ཁའོ། །
ག༽ གྲུབ་མཐའ་གྲུབ་ཐོབ་གྲངས་མེད་གྲགས། །འཆིང་གྲོལ་རལ་གྲི་གྲོ་གས་གྲིལ། །གྲང་ནད་གྲུམ་བུས་གྲོངས་པ་མེད། །སྐར་མ་མོན་གྲུ་གྲེ་གྲོ་བཞིན། །ཆོས་གྲྭའི་གྲལ་དུ་རིམ་གྲོ་བྱས། །ཡུལ་གྲུ་གྲུ་བཞི་ཆུ་ཡི་གྲུ། །གྲབས་བྱེད་གྲོང་ཁྱེར་འབྲུ་ནས་གྲོ །གྲོ་མ་གྲོད་པ་གྲུམ་ཞིང་གྲིམ། །གྲེ་བར་གྲོས་གླེང་གྲིབ་མ་བསིལ། །གྲོགས་བྱས་གླུད་བཏང་གླང་ལྟར་གླེན། །གླ་རྩི་གླ་རྔན་གླིང་བུའི་གླུ། །འཛམ་གླིང་གླེགས་བམ་ནང་ཁྲོལ་གློ། །གླང་ཆེན་གླགས་རྙེད་གློས་ཕབ་ཉལ། །བྱ་གླག་གློག་འཁྱུག་ལྷན་པ་གླན། །དངོས་གྲུབ་གཞི་གྲུབ་ཐ་གྲུ་ཡངས། །ལྷུན་གྲུབ་ལ་སོགས་ག་རྐྱང་ངོ༌། །
    དགེ་བ་དགེ་འདུན་དགེ་སྦྱོང་དགུ །དགེ་བསྙེན་དགེ་ཚུལ་དགའ་ནས་དགོད། །དགུང་སྔོན་དགེ་བཤེས་ཡི་གེར་དགོད། །དགྲ་བཅོམ་དགོངས་དགྲོལ་ཐུགས་དགེས་དགྱེས། །དགག་སྒྲུབ་ལོགས་དགར་དགོན་པར་གནས། །སྣོད་དགང་ཁ་དགབ་མེ་ཏོག་དགྲམ། །དགུན་ཀ་དགོངས་མོ་རི་དྭགས་དགོ །དགུག་གཞུག་དགུང་ལོ་དས་འཕུལ་གའོ། །
    བཀའ་བགྲོ་བགྲོ་གླེང་བགྱིད་ཕྱིར་བགྲོད། །གོ་བགོས་བགེགས་བསྐྲད་ཚོད་བགམ་བགྱིས། ། བགྲང་ཡས་ལོས་བགྲེས་སྤྱན་བགྲད་ལྟ། །བགོ་སྐལ་ནོར་བགོས་གད་མོ་བགད། །རྙོག་མ་བགྲུངས་སོགས་བས་འཕུལ་གའོ། །
མགོ་མགུལ་མགྲིན་པས་མགུར་དབྱངས་བྱས། །མགྲོན་པོ་མགར་བ་མགུ་ནས་བྱོན། །མགོན་པོ་མགལ་མེ་མྱུར་བའི་མགྱོགས། །ཡ་མགལ་མ་མགལ་མས་འཕུལ་གའོ། །
    འགྲོ་བ་ལམ་འགྲོ་འགྲིམ་ཞིང་འགྲུལ། །ལོགས་འགྱིང་འགྲོས་འགོར་འགྲན་ཟླ་འགྲིབ། །འགོ་བ་ལྟོ་འགྲངས་གཞུ་འགེངས་འགྱངས། །ཆུ་འགོག་འགགས་ནས་འགའ་ཞིག་འགྲེང༌། །མཉམ་འགྲོགས་ཚིག་འགྲེལ་སྲོག་འགུམ་འགྱེལ། །འགུལ་ནས་ཆོས་དང་འགལ་བས་འགྱོད། །དབེན་པའི་འགོལ་སར་འགོ་ནད་འགོས། །བདེར་འགོད་འགོང་པོ་འཕེལ་འགྲིབ་བྱེད༌། །ལམ་གྱི་འགྲོན་འགུགས་མཁར་གྱི་འགྲམ། ། བརྩོན་འགྲུས་དོན་འགྲུབ་ཐོག་མའི་འགོ །རིགས་འགྲེ་ཀླད་འགེམས་འཐབ་མོ་འགྱེད། །ཆུ་འགྲེམས་ལ་སོགས་འས་འཕུལ་གའོ། །
    རྒྱལ་བ་རྒྱལ་པོ་རྒྱ་མཚོར་རྒྱུ། །བྱ་རྒོད་རྒན་པོ་རྒ་ཤིས་རྒུད། །གཏམ་རྒྱུད་ཕྲེང་རྒྱུད་རྒྱུད་མང་སྒ༑ ༑དབུ་རྒྱན་ཕས་རྒོལ་རྒྱང་རིང་རྒྱུག །རྒོད་མ་ཤ་རྒྱས་ལུས་ཀྱི་རྒྱབ། །དམུ་རྒོད་བྱིང་རྒོད་ཁྱི་རྒྱ་བོ༑ ༑རྒྱ་ཚྭ་རྒྱ་མཚོ་རྒྱུ་མཚན་ཅན། །རྒྱུ་འབྲས་ང་རྒྱལ་དྲེགས་པའི་རྒྱགས། །རྒྱ་གྲམ་རྒྱོབ་ཅིག་རྒྱལ་མཚན་འཛིན། །ཉ་རྒྱར་རྒྱུས་པ་རྒྱུ་མ་བཟུང༌། །རྒྱ་གར་རྒྱ་ཆེར་ར་བཏགས་གའོ། །
ལ་ལྒ་ལྒང་པ་ཉིད་དུ་ངེས། །འགའ་ཞིག་སྨན་གྱི་ལྒ་ལའང་བཞེད། །
    སྒོམ་ཆེན་སྒོར་མོ་ཁང་པའི་སྒོ། །བློ་སྒམ་ལྕགས་སྒྲོག་སྒྲིལ་བའི་སྒྲ། །ཞུམ་པའི་སྒྱིད་ལུག་སྒྱེད་བུ་སྒྱེལ། །སྒྱུ་རྩལ་གཡོ་སྒྱུ་སྒྱུ་མ་མཁན། །སྒྲུང་ཤོད་ཤིང་སྒྲོམ་སྒྲོ་བ་སྒྱེ། །སྒྱུག་མོ་སྒོ་ང་སྒོག་པ་ཟོས། །སྡིག་སྒྲིབ་ལས་སྒྲོལ་ཆོས་སྒྲ་སྒྲོགས། །སྒལ་ཚིགས་སྒྲེན་མོ་བགྱིས་ནས་སྒུག །སྒྱིད་ཁུང་སྒྲོ་གུའི་མདུད་པས་སྒྲོག །གྱེན་སྒྲེང་སྒར་བཏབ་རྟ་ཡི་སྒ། །བཤད་སྒྲུབ་སྒྲོལ་མ་ཀླུ་སྒྲུབ་སྒྲུབས། །མནའ་སྒོག་སྒྱོགས་འཕེན་སྒྱུར་བར་བྱེད། །སྒང་གཤོང་སྒྲོན་མེ་སྒོས་སུ་སྒྲོན། །སྒྲུབ་བྱེད་ལ་སོགས་སར་བཏགས་གའོ། །
    ཆུ་བརྒལ་བརྒལ་བརྟག་བརྒྱ་ཕྲག་བརྒྱད། །རྒྱན་གྱིས་བརྒྱན་ཅིང་གད་བརྒྱངས་ཆེ། །ཕྲེང་བརྒྱུས་འོ་བརྒྱལ་དྲན་མེད་བརྒྱལ། །བརྒྱུད་པ་རིམ་བརྒྱུད་བརྒྱུད་མར་བྱོན། །བརྒྱབ་ཟིན་ལ་སོགས་བས་འཕུལ་བའི། །ར་མགོ་ལྡན་པའི་ག་ཉིད་དོ། །
    ཆོས་དང་མདོག་བསྒྱུར་བཀའ་བསྒོ་བསྒོས། །ཆུར་བསྒྲལ་ཆོས་བསྒྲགས་དོན་བསྒོམས་ཟིན། ། རིགས་བསྒྲེས་བློ་བསྒྲིམས་རྒྱལ་མཚན་བསྒྲེངས། །མནའ་བསྒགས་ལམ་བསྒུགས་བག་ཆགས་བསྒོས།། སྒྲ་བསྒྲགས་འོད་བསྒྲིབས་ཕྱོགས་གཅིག་བསྒྲིགས། །བསྒྲུན་པར་མི་ནུས་བསྒྱུབ་བྱ་བསྒྲུབས། །མི་བསྒུལ་བྱ་བའི་བསྒང་ལ་སོགས། །བས་འཕུལ་ས་མགོ་ལྡན་པའི་གའོ། ། 
ང༽  སྙན་དངགས་ཟིལ་དངར་ཚར་དུ་དངར། །གསེར་དངུལ་དངོས་པོ་དངོས་མེད་ཆོས། །དངོས་གྲུབ་དངོས་གཞི་དངོས་དངོས་གནས། །སྐྲག་དངངས་ལ་སོགས་དས་འཕུལ་ངའོ། །
    མངའ་རིས་མངའ་ཞབས་མངའ་ཐང་ཆེ། །མངའ་མཛད་མངའ་བདག་མངག་བཞུག་མངགས།། མངོན་སུམ་མངོན་གྱུར་སྐྱེ་གནས་མངལ། །མངའ་བརྙེས་མངོན་ཤེས་ཐུགས་ལ་མངའ། །མངོན་སྤྱོད་ཆོས་མངོན་མངར་བའི་རོ། །གནོད་པའི་མངན་སོགས་མས་འཕུལ་ངའོ། །
    རྔ་བརྡུང་རྔ་ཡབ་རྔོམ་བརྗིད་ཅན། །རྔོན་པ་རྔམ་ནས་རྔ་མོང་འདེད། །དབུགས་རྔུབ་ཟུག་རྔུ་ནད་ཀྱི་རྔོ། །ལུས་རྔུལ་གླ་རྔན་མཐུག་པའི་རྔམ། །རྔ་རྔོག་ནས་རྔོ་རྩྭ་སོགས་རྔ༌། །རུས་ཀྱི་རྔོག་སོགས་རར་བཏགས་ངའོ། །
    ཞལ་སྔ་སྤྱན་སྔ་སྔ་མ་སྔོན། །སྔགས་པ་མདོག་སྔོ་གསང་སྔགས་སོ། །མདུན་གྱི་སྔུན་དུ་སྔོ་བར་བྱེད། །མཚང་ནས་སྔོག་སོགས་སར་བཏགས་ངའོ། །
    རྩྭ་སོགས་བརྔས་པ་རར་བཏགས་ངའོ། །
    བསྟོད་བསྔགས་དགེ་རྩ་བསྔོ་བྱ་བསྔོས། །སྡུག་བསྔལ་རྣམ་པར་བསྔོས་པ་སོགས། །བས་འཕུལ་ས་མགོ་ལྡན་པའི་ངའོ། །
ཅ༽ ཅི་ལྟར་ཅི་སླད་ཅི་ཡི་ཕྱིར། །ཁྱེད་ཅག་ངེད་ཅག་མིག་ཅན་སོགས། །སུམ་ཅུ་དྲུག་ཅུ་བདུན་ཅུ་དང༌། །བརྒྱད་ཅུ་སེམས་ཅན་ཡིན་ནོ་ཅོག །ལྷན་ཅིག་སྐད་ཅིག་ཁ་ཅིག་ཟེར། །ཤོག་ཅིག་གྱུར་ཅིག་སྡོད་ཅིག་ཅེས། །ཅི་སྟེ་ཧ་ཅང་ཅ་ཅོ་བྱེད། །ཅི་ནས་ཅང་ཤེས་ཅིག་ཤོས་དགོས། །ཅོ་ཏོ་ཐོར་ཅོག་ཅོད་པན་འཆང༌། །བེ་ཅོན་ཅིག་ཅར་ཅམ་གྱིས་འཇོག །ཅོ་འདྲི་མུ་ཅོར་སྨྲས་ལྟ་ཅི། །ལན་ཅིག་ཅིས་ཀྱང་མིག་ཅེ་རེ༑ ༑ཅོང་དང་ཅང་ཏེའུ་ཅི་ཞིག་བརྡུངས། །ཅང་མི་ཤེས་པའི་བྲག་ཅས་ཅི། །ཅོག་ཙེ་ཅུ་གང་ཅ་རྐྱང་ངོ༌། །
    གཅད་བྱ་ཤིང་གཅོད་ཞལ་ལྕེ་གཅོད། །གྲོགས་ཀྱིས་ཡིད་གཅུགས་གཅེན་དང་གཅུང༌། །ལག་པ་གཅུས་ཤིང་གཅིན་གཅི་བ། །ཚར་གཅོད་གཅེས་པ་ཡིད་ལ་གཅགས། །སྒྲ་གཅན་གཅན་གཟན་གཅོང་རོང་ལྷུང༌། །གཅིག་པུ་རོ་གཅིག་རྫས་གཅིག་འདོད། །རྡོ་གཅོག་གཅེར་བུ་གཅམ་བུའི་ཚིག །གཅལ་དུ་བཀྲམ་སོགས་གས་འཕུལ་ཅའོ། །བཅོམ་ལྡན་དགྲ་བཅོམ་ཞབས་ཀྱིས་བཅགས། །དམ་བཅས་ཁྲིམས་བཅའ་ལག་པས་བཅངས། །ཤིང་བཅད་ཚིགས་བཅད་བཅའ་གཞིར་བཅིངས། །བསྟན་བཅོས་ལོགས་བཅར་བཟའ་བཅའི་བཅུད། །མིག་བཅར་ཕྱིར་བཅིལ་ནང་དུ་བཅུག །ཆུ་བཅུས་ལས་བཅོལ་རྟ་ལ་བཅིབས། །ཚར་བཅད་ནོར་བཅང་ཞལ་བཅེ་(ལྩེ)བཅད། །བཅས་རང་སྦས་བཅབས་ཆུང་ངུར་བཅུམས། ། བཅའ་ལྒ་བཅོས་ལེགས་བས་འཕུལ་ཅའོ། །
    ལྕུག་ཕྲན་མཉེན་ལྕུག་མགོ་ལྕོག་ལྡེམས། །ལྕང་མའི་ལྕགས་དབྱུག་བློ་ཡིས་ལྕོགས། །ལྕགས་གོང་ལྕི་ཞིང་མེ་ལྕེ་འབར། །ལྕང་ལོ་ཅན་གྱི་ལྕགས་རིའི་ལྕོག །སྦལ་ལྕོང་ལྕུང་ཀ་གཡང་ཁར་ལྕེབ། །སྨྲ་བའི་ལྕེ་སོགས་ལར་བཏགས་ཅའོ། ། 
ཆ༽ ཆ་ལང་ཆེམ་ཆེམ་ཆུ་ཡི་ཆར། །ཆགས་བྲལ་ཆེན་པོ་ཆོག་ཤེས་ཆེ། །བྱང་ཆུབ་ཆེད་དུ་རིན་ཆེན་ཆོས། །གོ་ཆ་ཆ་ལུགས་ཆབས་གཅིག་ཏུ། །ཆིབས་པ་ཆིབས་ལ་ཆད་པས་ཆོད། །ས་ཕྱོགས་ཆག་ཆག་འབྲས་ཆན་ཆང༌། །སྲོག་ཆགས་མཐར་ཆགས་ཆབ་འོག་ཆུག །ཆ་རྐྱེན་ཐག་ཆོད་ཆ་ཤས་ཆ། །ཐུགས་ཆུད་ཆུང་མ་ཆོ་རིགས་བཟང༌། །ཆབ་ཤོག་ཁ་ཆེམ་ཆམ་པའི་ནད། །བག་ཆགས་ཆོ་འཕྲུལ་ཆལ་ཆིལ་གཡོ། །ཆོ་ངེ་འདོན་སོགས་ཆ་རྐྱང་ངོ༌། །
    དཀོན་མཆོག་མཆོད་པ་མཆོག་ཏུ་དགེས། །སྐྱབས་མཆི་གྲོགས་མཆེད་ཡི་གེའི་མཆན། །མཆིས་འབྲང་མཆིལ་མ་མཆི་མ་ཕྱུང༌། །ཁ་མཆུ་བཀའ་མཆིད་མ་མཆིས་སོ། །སྐྱེ་མཆེད་མེ་མཆེད་རྒྱ་མཚོའི་མཆིང༌། །རིན་ཆེན་མཆིང་བུ་གཞུའི་མཆོག་མ། །ཁ་ཡི་མཆུ་སོགས་མས་འཕུལ་ཆའོ། །
    ཆོས་འཆད་ཁྲིམས་འཆའ་གར་འཆམས་བྱེད། །ཚུལ་འཆོས་སྲོག་འཆད་འདོད་ལ་འཆུམས། ། འཆར་སྒོ་མི་འཆུགས་སྦེད་པའི་འཆབ། །ཁས་འཆེ་འཆིང་ཞགས་འཆང་ཞིང་འཆུས། །ཉི་མ་འཆར་སོགས་འས་འཕུལ་ཆའོ། །
ཇ༽ ཇི་ལྟ་ཇི་སྙེད་ཇི་བཞིན་མཁྱེན། །ཇི་ལྟར་ཇི་སྲིད་ཇི་སྐད་ཟེར། །ཇོ་བོ་ཇོ་མོ་ཇ་ཇེ་བཟང༌། །ཇག་པ་ལ་སོགས་ཇ་རྐྱང་ངོ༌། །རྟེན་མཇལ་མཇུག་མ་མཇིང་པ་མཁྲང༌། །རྟགས་ཀྱི་མཇེ་སོགས་མས་འཕུལ་ཇའོ། །
    འཇམ་མཉེན་སྙན་འཇེབས་མཉམ་པར་འཇོག །འཇིག་རྟེན་འཇིམ་རྫབ་མི་རྟག་འཇིག །སྐྲག་འཇིགས་འཇུས་ནས་ཁྲག་སོགས་འཇིབ། །རྗེས་འཇུག་ཁྲིམས་འཇགས་འདོད་པ་འཇོ། །ཟས་འཇུ་འཇོ་སྒེག་གོས་འཇོལ་འཇོལ། །འཇག་མར་འཇབས་ནས་ནོར་སོགས་འཇལ། །སྐྱོན་འཇིལ་འཇའ་ཚོན་སེར་སྣའི་འཇུངས། །འཇའ་བརྡེག་ཚུར་འཇུར་འཇོར་བུས་བརྐོས། །འཇུད་འཐུན་ལ་སོགས་འས་འཕུལ་ཇའོ། །
    རྗེ་བཙུན་རྡོ་རྗེ་ཐུགས་རྗེས་བཟུང༌། །རྗེ་དཔོན་རྗེས་འཇུག་རྐང་རྗེས་བཞག །རྗོད་བྱེད་ཤ་རྗེན་རྗེ་ངར་རྗུད། །སྙིང་རྗེ་རྗེའུ་སོགས་རར་བཏགས་ཇའོ། །
   བརྗོད་བྱ་བརྗོད་ཅིང་ཕན་ཚུན་བརྗེ། །བརྗིད་ཆེ་བརྗེད་བྱེད་མི་དྲན་བརྗེད། །བས་འཕུལ་ར་མགོ་ལྡན་པའི་ཇའོ། །ཡུལ་ལྗོངས་སྨན་ལྗོངས་ལྗན་ལྗིན་ཁྲོད། །ལྗོན་ཤིང་ལྗང་བུ་ལྗིད་ལྕི་བ། །ལྗང་ཁུ་ལྗགས་སོགས་ལར་བཏགས་ཇའོ། ། 
ཉ༽  ཉམས་རྟོགས་ཉམས་ལེན་ཉག་གཅིག་པུ། །ཉིང་ཁུ་ཉིས་འགྱུར་ཉུང་ངུ་ཉོས། །ཉོན་མོངས་ཉིང་ཤས་ཉན་ཐོས་ཉམས། །ཉིན་པར་ཉམ་ཆུང་ཉམ་ཐག་ཉལ། །ཕོ་ཉ་ཉམས་དགར་འབྱུང་ཉེན་ཆེ། །ཉིང་དགོས་སྤོས་ཉུག་ཟླ་བ་ཉ། །ཉ་ཤ་ཉ་མང་ཉན་ཅིང་ཉོན། །ཉེ་བར་ཉེ་རེག་ཉག་ཕྲན་འཕེན། །ཉལ་ཉིལ་ལ་སོགས་ཉ་རྐྱང་ངོ༌། །
   དཔུང་གཉེན་བཤེས་གཉེན་ཉེ་དུའི་གཉེན། །གཉའ་ལྟག་གཉའ་ཤིང་དོན་གཉེར་ཆེ། །ཀླུ་གཉན་བཀའ་གཉན་ཁྲོ་གཉེར་བསྡུས། །གཉེར་པ་གཉིད་ལོག་གཉུག་མར་གནས། །མི་མཐུན་གཉེན་པོ་གས་འཕུལ་ཉའོ། །
   ཐུགས་མཉེས་འཇམ་མཉེན་རྣ་བས་མཉན། །མཉེད་མཉེས་ཆ་མཉམ་མཉམ་པར་བཞག །གྲུ་ཡི་མཉན་པ་མས་འཕུལ་ཉའོ། །
   རྙེད་བཀུར་རྙོག་མ་གསར་རྙིང་རྙེད། །སོ་རྙིལ་རྙིད་པ་རར་བཏགས་ཉའོ། །
   དོན་སྙིང་སྙིང་རྗེ་འབྲུའི་སྙེ་མ། །གོ་སྙོད་སྙིང་པོ་ཆང་སོགས་སྙོལ། །ཐ་སྙད་ཇི་སྙེད་དེ་སྙེད་སྙམ། །སྙུན་མེད་སྙོམ་ལས་ནོར་གྱིས་སྙེམས། །སྙོམས་འཇུག་བཏང་སྙོམས་རེག་བྱ་སྙི། །བསོད་སྙོམས་སྙུགས་རིང་སྙེག་སར་སྙོགས། །སྙད་འདོགས་ཚིག་སྙན་སྙིམ་པ་གང༌། །སྙིགས་དུས་ལ་སོགས་སར་བཏགས་ཉའོ། །
   གཟུགས་བརྙན་སྒྲ་བརྙན་སྐུ་བརྙན་བྱེད། །མངའ་བརྙེས་བརྙས་སྨོད་ཕྱག་བརྙན་སོགས། །བས་འཕུལ་ར་མགོ་ལྡན་པའི་ཉའོ། །
   དགེ་བསྙེན་བསྙེན་གནས་བསྙེན་པར་རྫོགས། །བསྙེན་སྒྲུབ་བསྙེན་བཀུར་ཕྱེ་མར་བསྙིལ། །གཏམ་བསྙད་ཕྱིར་བསྙིལ་མལ་དུ་བསྙལ། །ལག་བསྙབས་བསྙུང་གཞིས་བསྙུན་པ་བདེ། །ཟས་བསྙོད་རྗེས་བསྙེགས་འཇིགས་པའི་བསྙེངས། །ཁས་མི་ལེན་པའི་བསྙོན་པ་སོགས། །བས་འཕུལ་ས་མགོ་ལྡན་པའི་ཉའོ། །
ཏ༽  གཙུག་ཏོར་ཐོར་ཏོ་དབྱུག་ཏོ་དང༌། །མུ་ཏིག་མེ་ཏོག་ཟ་མ་ཏོག །ཏོག་ཙེ་རྩི་ཏོག་རིན་ཆེན་ཏོག །ལོ་ཏོག་ཛ་ཏི་ཏིང་ངེ་འཛིན། །ཡོན་ཏན་ནན་ཏན་ཏིང་ལོ་སྤར། །གལ་ཏེ་ཁ་ཏོན་ཞལ་ཏ་བ། །ཤང་ཤང་ཏེའུ་ཏིང་ཤགས་ཏིང༌། །ཏང་ཏང་ཏོང་ཏོང་ཏོག་ཏོག་སྒྲ། །ལིང་ཏོག་ལ་སོགས་ཏ་རྐྱང་ངོ༌། །
   བསམ་གཏན་གཏན་ཚིགས་གཏན་གྱི་བདེ། །གཏུན་ཤིང་གཏུམ་པོའི་ལག་ཏུ་གཏད། །བརྡུང་གཏག་གཏོར་མ་གཏང་རག་གཏོང༌། །གཏེར་གྱིས་ནང་གཏམས་གཞན་ལ་གཏོད། །ཆུ་གཏོར་འབེམ་གཏོད་དམིགས་པར་གཏོད། །སྦྱིན་གཏོང་ཞབས་གཏུགས་ཟད་པའི་གཏུགས། །གཏི་མུག་མཚང་གཏོལ་སེ་གོལ་གཏོགས། །ཁྲག་གཏར་གཏིང་རིང་མུན་པ་གཏིབས། །སྒོ་གཏན་གཏུར་བུ་རི་ཡི་གཏོས། །སྤོས་གཏུལ་མགོ་གཏུམས་ཁོངས་སུ་གཏོགས། །གཏམ་གླེང་གཏན་འབེབས་གས་འཕུལ་ཏའོ། །
   མིང་བཏགས་སྒྲོ་བཏགས་ཁ་བཏགས་བཏགས། །སྤྱིར་བཏང་བློས་བཏང་མེ་ཏོག་བཏུ། །སྲོལ་བཏོད་གདན་བཏིང་ས་བོན་བཏབ། །ཞབས་བཏུད་གསོལ་བཏབ་གྱེན་དུ་བཏེག །བཟའ་བཏུང་རྒྱས་བཏབ་བྱེད་རུང་བཏུབ། །སྤུ་བཏོག་ཕྱེར་བཏགས་རྩ་ནས་བཏོན། །དགྲ་བོ་བཏུལ་སོགས་བས་འཕུལ་ཏའོ། །རྟག་དང་མི་རྟག་མཚོན་པའི་རྟགས། །མི་རྟོག་རྟོག་པ་དབང་རྟུལ་རྟ། །ལུང་རྟོགས་དོན་རྟོགས་ཡིད་རྟོན་པ། །རྨོངས་རྟུལ་ཕྱི་རྟིང་རྟོད་པས་བཅིངས། །རྟུལ་ཕོད་རྟ་བབས་བྱ་མ་རྟ། །རྟེན་འབྲེལ་རྟོག་གེ་མི་གཙང་རྟུག །རུ་རྟ་ལ་སོགས་རར་བཏགས་ཏའོ། །
   ལྟོས་འགྲོའི་ལྟོ་བ་དེ་ལྟ་བུ། །ལྟོ་འཕྱེའི་ལྟག་པར་ལྟད་མོ་ལྟ། །ལྟོགས་པས་ལྟོ་ཟོས་ལྟེམ་གྱིས་གང༌། །ལྟ་ངན་ལྟ་བ་ལོག་པར་ལྟུང༌། །ལྟུང་བ་ད་ལྟ་ཡོད་མེད་ལྟོས། །རེ་ལྟོས་ལྟ་ཅི་མདའ་ཡི་ལྟོང༌། ། ལྟར་ལྟར་པོ་སོགས་ལར་བཏགས་ཏའོ། །
   སྟོན་པའི་བཞུགས་སྟངས་བཀུར་སྟི་སྟོབས། །སྟབས་ལེགས་མུ་སྟེགས་བྱད་སྟེམས་ཤི། །ལྟ་སྟངས་མེ་སྟག་ཅང་མི་སྟོ། །སྟ་གོན་སྟོང་གྲོགས་ཤ་སྟག་བྱེད། །སྟག་གཡག་སྟོབས་ལྡན་སྟ་ཟུར་སྟོན། །གཞོགས་སྟེགས་རྐང་སྟབས་ནགས་སྟུག་པོ། །དགྲ་སྟ་སྟ་རེ་སྟེའུ་རྣོ། །སྟོན་དུས་སྟར་ཁའི་སྟོན་མོ་སྟེར། །ནོར་སྟོར་སྟན་བཏིང་མངལ་སྒོ་སྟུ། །རོ་སྟོད་སྟོང་ཉིད་སར་བཏགས་ཏའོ། །
   བརྟག་བྱ་བརྟག་དཔྱད་ཀུན་བརྟགས་བརྟགས། །གནས་བརྟན་ཡིད་བརྟན་བརྟུལ་ཞུགས་བརྟན། །སྦུབས་བརྟོལ་མཇུག་བརྟུལ་བརྩོན་པའི་བརྟུན། །གཞི་ལ་བརྟེན་ནས་ཐག་པས་བརྟོད། ། བས་འཕུལ་ར་མགོ་ལྡན་པའི་ཏའོ། །
   སྐུ་བལྟམས་བལྟ་བྱ་ལེགས་པར་བལྟས། །བལྟོས་ས་བལྟོས་ཆོས་གོས་བལྟབ་སོགས། །བས་འཕུལ་ལ་མགོ་ལྡན་པའི་ཏའོ། །
   ཐུབ་བསྟན་ཆོས་བསྟན་བླ་མ་བསྟེན། །བསྟི་སྟང་འཕྲོ་བསྟུད་བྱི་དོར་བསྟར། །བསྟན་བཅོས་དང་བསྟུན་དེ་ལ་བསྟིམ། །བསྟི་གནས་བསྟིང་ཚིག་གྲོགས་ཀྱི་བསྟང༌། །བྱིན་ལེན་བསྟབས་ཟིན་བསྟོད་པས་བསྟོད། །བས་འཕུལ་ས་མགོ་ལྡན་པའི་ཏའོ། །
ཐ༽ ཐུན་མོང་ཐུ་བོ་ཐ་གྲུ་ཆེ། །ཐུ་མི་ཐོར་ཅོག་ཐོར་ཚུགས་དང༌། །ངན་པའི་ཐ་མ་ཐ་མ་ཁ། །ཐ་ཆད་ཐུབ་སོགས་ཐ་རྐྱང་ངོ༌། །
   མཐོ་རིས་མཐའ་དག་མཐའ་ཡས་མཐོང༌། །ནུས་མཐུ་མཐར་ཕྱིན་མཐུན་མི་མཐུན། །ལག་མཐིལ་མཐེ་བོང་མཐེའུ་ཆུང༌། །མཐོན་ཀ་མཐོན་མཐིང་མཐང་གོས་མཐུག །མཐར་གྱིས་རྟ་མཐུར་མཐོ་ཡོར་མཐོ། །མཐོ་འཚམས་མཐོལ་བཤགས་རྒྱ་མཐོངས་མཐའ། །མཐོན་པོ་མཐིང་རིལ་མས་འཕུལ་ཐའོ། །
   འཐབ་མོར་འཐོན་ཡང་གྲོགས་སུ་འཐམས། །སྤྲིན་འཐིབ་ཆུ་འཐོར་དུ་བ་འཐུལ། །བློ་འཐུམས་མགོ་འཐོམས་སྲ་ཞིང་འཐས། །ཆུ་འཐུང་ཤ་འཐོག་སྐྲ་ནས་འཐེན། །ཕྱེར་འཐག་འབྲུ་འཐུ་དུམ་བུ་འཐུབ། །འཐུམ་བུ་འཐད་སོགས་འས་འཕུལ་ཐའོ། །
ད༽ ཡ་རབས་དྲ་མ་བཀའ་དྲིན་དྲན། །གོས་དྲ་དྲུབ་དང་དྲི་བ་དྲིས། །དྲ་བ་དྲ་ཕྱེད་དྲིལ་བུ་དྲི། །དྲེད་པོ་ཁྲིམས་དྲལ་དྲུང་པོར་གྲགས། །གཞན་དྲིང་མི་འཇོག་དྲང་སྲོང་དྲང༌། །སྔ་དྲོ་དྲང་དོན་གཡུང་དྲུང་དྲུག །ཟས་དྲངས་དྲོངས་ཤིག་ས་ལ་དྲུད། །དོམ་དྲེད་དྲོད་ཆེ་ཟན་དྲོན་དྲིལ། །ནད་དྲག་དྲུང་འབྱིན་ནོར་གྱིས་དྲེགས། །དྲག་པོ་ལ་སོགས་ད་རྐྱང་ངོ༌། །
   གདུགས་དཀར་གདོང་པ་གདུགས་ཀྱིས་གདུངས། །གདུལ་བྱ་གདོལ་པ་གདུག་པ་ཅན། །གདམས་ངག་གསལ་གདབ་གདིང་བ་གདན། །གདུང་རུས་སྐད་གདངས་སྐས་ཀྱི་གདང། །གདུང་བརྒྱུད་གསོལ་གདབ་ས་བོན་གདབ། །བཅོལ་གདམས་མིང་གདགས་གདོན་དང་བྲལ། །ཁ་གདངས་མཚོན་གདེངས་གདོན་མི་ཟ། །ད་གདོད་སོས་གདལ་གདེང་ཐོབ་གདའ། །ཐུད་གདར་གདེངས་ཅན་དམ་ལ་གདགས། ། དང་པོའི་གདོད་མ་གདགས་པའི་གཞི། །སྲང་ལ་གདེག་སོགས་གས་འཕུལ་དའོ། །
   བདེ་གཤེགས་བདེ་ལེགས་བདེན་པ་བདར། །བདག་གཞན་བདུད་བཅོམ་བདུག་སྤོས་བདུག ། མདུན་བདར་ལྔ་བདོ་རོ་བདའ་བ། །གཞུ་བདུངས་བདུད་རྩི་ཕྱེ་མར་བདར། །བདོག་པའི་དངོས་པོ་རི་དྭགས་བདའ། །ཕྱག་བདར་ལ་སོགས་བས་འཕུལ་དའོ། །
   ལམ་མདོར་མདོས་འཕེན་མདའ་མདུང་མདེའུ། །སྒྲོ་མདོངས་མདོག་མདངས་མདོར་བསྡུས་མདོ།། མདུན་དུ་མདངས་སང་མདུད་པ་མདུད། །ར་མདའ་ལ་སོགས་མས་འཕུལ་དའོ། །
   མྱ་ངན་འདའ་འདས་འདུན་པས་འདུད། །འདམ་ཁྲོད་འདུར་འདུར་འདོང་ཞིང་འདུག །ནང་འདོམ་འདོམ་གང་སྨད་ཀྱི་འདོམས། །རྗེས་འདེད་གསོལ་འདེབས་འདོན་པ་འདོན། །ལྷ་འདྲེ་ཤིང་འདྲུ་ཁུང་བུ་འདྲུ། །འདུ་བྱེད་འདུས་བྱས་འདྲེས་མ་འདྲ། །ཆོས་འདོམས་གཏམ་འདྲི་ཡི་གེ་འདྲི། །འདོད་ཆགས་འདྲིས་པས་སྲོག་འདོར་འདར། །འདུལ་བ་འདྲེན་པས་དགེ་འདུན་འདུལ། །རི་འདབས་པད་འདབ་འདབ་ཆགས་འདུ། །ཁྲིམས་འདྲལ་འདོ་མེད་འདུ་ཤེས་ཆུང༌། །མིང་འདོགས་འདོད་སོགས་འས་འཕུལ་དའོ། །
   གྲོང་རྡལ་ཐོག་རྡིབ་ས་རྡོའི་རྡུལ། །རྡེའུ་རྡོག་པོ་ཐབས་རྡུགས་རྡེགས། །རྡོ་རྗེ་ཕེབ་རྡོབ་ཆ་ལང་རྡོབ། །ལག་རྡུམ་གློ་རྡོལ་དབུ་བ་རྡོས། །གྲི་རྡོར་ལ་སོགས་རར་བཏགས་དའོ། །
འཕུར་ལྡིང་འབྲུག་ལྡིར་སྐད་ལྡབ་ལྡིབ། །ལྡ་ལྡི་ལྡེ་མིག་ལྟོ་ལྡིར་ལྡན། །སེང་ལྡེང་ལྡེམ་ལྡེམ་ལྡེར་བཟོའི་ལྡེབས། །ལྡོང་རོས་ངད་ལྡང་ལྡེ་གུ་བྱུག །ཕྱིར་ལྡོག་མི་ལྡོག་བཏུང་བ་ལྡུད། །མེ་ལྡེ་ལྡུམ་རར་ལྡུམ་བུ་སྐྱེས། །བཅོམ་ལྡན་ལྡེམ་དགོངས་དྲིན་ལན་ལྡོན། །བསྐྱར་ལྡབ་ལྡོབ་སྐྱེན་ལར་བཏགས་དའོ། །
   སྡེ་པ་སྡེ་ཚན་སྡོང་པོ་སྡོམ། །ཞེ་སྡང་སྡང་མིག་སྡིགས་མཛུབ་ཅན། །སྡིག་སྡུག་ཕྱོགས་སྡེབ་སྡོམ་པས་སྡོམས། །མཛེས་སྡུག་མཆོད་སྡོང་དོ་སྡོ་བ། །སྡེར་མ་བཀའ་སྡོད་སྡེར་མོ་རྣོ། །སྡེ་སྣོད་ལ་སོགས་སར་བཏགས་དའོ། །
   གྲི་བརྡར་བརྡེག་བྱ་བརྡུང་བྱ་བརྡུང༌། །ཁ་བརྡར་བརྡ་བྱས་བླ་བརྡོལ་སྨྲ། །བས་འཕུལ་ར་མགོ་ལྡན་པའི་དའོ། །
   བལྡབས་ནས་བལྡག་ཅིང་མུར་བའི་བལྡད། །བས་འཕུལ་ལ་མགོ་ལྡན་པའི་དའོ། །
   བསྡུ་བྱ་བསྡུ་བསྡུས་ཕན་ཚུན་བསྡུར། །སྲོག་བསྡོས་ཉེར་བསྡོགས་ཕྱོགས་གཅིག་བསྡོམས། །ཉེས་པ་བསྡམས་བྱས་གཞན་ལ་བསྡིགས། །སྣ་ཐག་བསྡོགས་སོགས་སྟན་ལ་བསྡད། །བས་འཕུལ་ས་མགོ་ལྡན་པའི་དའོ། །
ན༽ འདུག་གནས་གནོད་བྱེད་ཟིལ་གྱིས་གནོན། །གནད་དོན་གནོད་སྦྱིན་སྔོན་གྱི་གནའ། །གནས་བརྟན་གཉེར་གནས་གནས་སྐབས་བདེ། །གནས་ལུགས་ཞེ་གནོང་གནས་ངན་ལེན། །གནམ་དང་གནག་སོགས་གས་འཕུལ་ནའོ། །
   ལུང་མནོས་མནལ་གཟིམས་བསམ་མནོ་གཏོང༌། །མནའ་མ་དྲི་མནམ་མནར་མེད་མནར། ། མནའ་བསྐྱལ་མནར་སེམས་མས་འཕུལ་ནའོ། །
   རྣམ་མཁྱེན་རྣམ་ཤེས་རྣལ་འབྱོར་རྣོ། །རྣམ་རྟོག་རྣམ་གྲངས་རྣམ་པ་མང༌། །རྣ་བ་རྣག་ཁྲག་རྣམ་དབྱེ་རྣམས། །རྣལ་མ་ལ་སོགས་རར་བཏགས་ནའོ། །
   སྣ་ལྕེ་བར་སྣང་སྣོན་དང་སྣུབས། །སྣར་མ་སྣག་ཚ་སྣ་ཚོགས་སྣུར། །སྣམ་སྦྱར་སྣམ་བུ་སྣ་ཡི་སྣབས། །སྣང་གསལ་སྣུམ་དྲི་སྣོམ་ཞིང་སྣང༌། །སེར་སྣ་སྣྲེལ་ཞི་མང་དུ་སྣོན། །ལྟར་སྣང་ལ་སོགས་སར་བཏགས་ནའོ། །
   བརྣབ་སེམས་ངེས་བཟུང་ནན་ཏན་བརྣན། །བསམ་པའི་བརྣག་དང་བཟོད་དཀའི་བརྣག །ཟས་ཀྱིས་བརྣངས་དང་འཐེན་པའི་བརྣར། །བས་འཕུལ་ར་མགོ་ལྡན་པའི་ནའོ། །
   ནུ་མ་མདའ་བསྣུན་མང་དུ་བསྣན། །སྲོལ་བསྣུབས་མཚོན་བསྣམས་གོང་འོག་བསྣོར། །དུས་བསྣུར་མཇུག་བསྣར་ཞིབ་མོར་བསྣུར། །བས་འཕུལ་ས་མགོ་ལྡན་པའི་ནའོ། །
པ༽ རང་གི་པང་པར་པི་ཝང་འཛིན། །གཅིག་པུར་པིར་གྱིས་པ་ཏྲ་བྲིས། །མཁར་གྱི་པུ་ཤུ་བྱ་པུ་ཤུད། །པུས་བཙུགས་པོག་པོར་ག་པུར་འཐུལ། །པར་བཏབ་པོ་ཏི་པོ་ཏ་ལ། །པྲོག་ཞུ་འོག་པག་པི་པི་ལིང༌། །པ་སངས་སེམས་པ་བསམ་པ་བཟང༌། །པར་གྱིས་འཕར་སོགས་པ་རྐྱང་ངོ༌། །
   དཔའ་བོ་དཔག་ཚད་རྗེས་སུ་དཔག །བྱང་ཆུབ་སེམས་དཔའ་དཔག་བྱ་དཔོག །དཔྱ་ཁྲལ་དར་དཔྱངས་དཔང་པོ་དཔེ། །དཔུང་པ་དཔངས་མཐོ་དམག་དཔུང་དཔོན།  །དཔག་མེད་དཔལ་ལྡན་རྣམ་དཔྱོད་དཔྱད། །སློབ་དཔོན་དཔྱིད་ཀ་དཔྱས་མི་འདོགས། །དཔྲལ་བ་དཔྱི་མགོ་དས་འཕུལ་པའོ། །
   མཛེས་པའི་སྤ་བ་སྤང་སྤོས་སྤུ། །སྤུན་ཟླ་སྤང་བྱ་སྤངས་པས་སྤྲོ། །སྤྲིན་སྤྲོས་ལོངས་སྤྱོད་སྤྱད་པ་སྤྱོད། །སྤེན་མ་སྤྱི་བོ་རྒྱན་གྱིས་སྤུད། །གོས་སྤུག་ནོར་སྤེལ་སྤྲ་ཚིལ་སྤྲིངས། །གནས་སྤར་མེ་སྤོར་གཡུལ་སྤྲད་སྤྲོད། །འཕར་སྤྱང་སྤྲེའུ་སྤྲུལ་པའི་སྤྱན། །གོས་སྤོ་ཚིག་གིས་སྤྱོས་ནས་སྤྱུགས། །ཚུར་སྤྱོན་སྤྱང་པོ་སྤོབས་པ་ཆེ། །ཁེ་སྤོག་རྒྱན་སྤྲས་འབྱར་བྱེད་སྤྱིན། །དགའ་སྤྲོ་གདུང་སྤུར་རི་ཡི་སྤོ། །ཐབས་ཀྱི་སྤུན་སོགས་སར་བཏགས་པའོ། །
སྟག་ལྤགས་ལ་སོགས་ལར་བཏགས་པའོ། །
ཕ༽ ཕ་མ་མི་ཕམ་ཕྱིན་ཆད་ཕྲད། །ཕྲུ་གུ་ཕན་ཚུན་རྡུལ་ཕྲན་ཕྲ། །བཅུ་ཕྲག་ཕྱོགས་སུ་ཕྱུག་པོ་ཕྱིན། །ཕྱགས་མས་ཕྱི་སའི་ཕྱེ་མ་ཕྱགས། །ནས་ཕྱེ་ཕྱིང་པ་ཕྱག་དར་ཕྱོར། །ཕྱི་དྲོ་ནམ་ཕྱེད་ཕྱེན་གཏོང་ཕྱུང༌། །ཕོངས་ནས་ཕྲག་དོག་ཕྲ་མ་བྱས། །ཕྱུགས་ཀྱི་ཕྲུ་མ་ཕྱེ་མ་ལེབ། །སྒོ་ཕྱེ་ཕྲན་ཚེགས་ཕྲེང་བ་ཕྲོགས། །ཕྱག་གི་ཕྲག་པ་སྨིན་ཕྲག་བར། །ཚིག་ཕྲད་ལ་སོགས་ཕ་རྐྱང་ངོ༌། །
   གཞན་ལ་འཕྱ་འཕྱས་འོད་འཕྲོ་འཕྲོས། །འཕྱི་བར་མདའ་འཕེན་འཕངས་ཚེ་འཕོག །གོ་འཕང་དུང་འཕྱུར་འཕྲལ་དུ་འཕངས། །དར་འཕྱར་འཕྱང་དང་ཕྱག་དར་འཕྱག །ལྟོ་འཕྱེ་འཕྱེ་བོ་འཕོང་སྐྱེན་གྲག །འཕོངས་ཀྱིས་འཕག་འཕག་མགོ་འཕུར་འཕུར། །སེམས་ལ་འཕྲེང་སོགས་འས་འཕུལ་ཕའོ། ། 
བ༽ བླ་མ་བླ་གོས་བླ་བྲེ་བྲེས། །བྱམས་པ་བྱང་ཆུབ་བླ་ན་མེད། །བྱེ་མས་བྱད་བྱུར་བྱབས་པས་བྲེལ། ། བྲན་གཡོག་བྱེས་བྱོན་བྱུག་པ་བྱིན། །བྱིས་པས་བྱ་རའི་བྱ་བ་བྱོས། །བྱ་བྱིའུ་བྱི་བ་བྱི་ལའི་བྲུན། །བྱོལ་སོང་བྲང་འགྲོའི་བྲང་བྱིལ་བྱིལ། །བླ་གབ་བླུན་པོས་བླུས་ཀྱང་བླ། །བྱད་བཞིན་འདམ་བྱིང་བློ་བློང་བློང༌། །བྲོ་ནད་དང་བྲལ་བྲོས་ཤིང་བྱེར། །བྱི་བོ་བྲོ་བརྡུང་ཡི་གེ་བྲིས། །སོས་བླད་ཆུ་བླུད་ཟས་སོགས་བྲིམས། །ཡོ་བྱད་བྲེ་གང་བྱུར་བུར་བླུགས། །བླ་ཚེ་བྱང་བུ་བླ་ཐབས་སུ། །བླ་གདགས་སྐྲ་བྱི་ཆ་བྱད་བླངས། །བྱེ་བྲག་རྒྱལ་བློན་རྣ་བ་བླགས། །རོ་བྲོ་བྲ་བ་བྱི་རུ་བྱས། །བྱང་ཕྱོགས་བྱུང་སོགས་བ་རྐྱང་ངོ༌། །
   དབུ་སྐྲ་དབུ་མ་དབུ་བ་དབུས། །རྣམ་དབྱེ་དབྱེན་བྱས་ཁ་ཡི་དབུགས། །ཆོས་དབྱིངས་དབྱིབས་ལེགས་དབྱེར་མི་ཕྱེད། །དབྱུ་གུ་དབྱིག་པ་དབྱུག་པ་དབྱུགས། །དབང་ཕྱུག་དབང་བསྐུར་དབང་ལྡན་ཕྱོགས། །དབུལ་པོ་ཕྱིར་དབྱུང་དབེན་པའི་གནས། །དབོན་པོས་དབྱངས་བྱས་གཏན་ལ་དབབ། །དབང་ཐང་བྱིན་དབབ་དབྱར་གྱི་དུས། །དབྱིག་གི་གཉེན་སོགས་དས་འཕུལ་བའོ། །
   འབྲས་འབྲུ་རབ་འབྱམས་འབའ་ཞིག་འབྱོར། །འབྱུང་བ་འབྲེལ་ཆགས་འབྲས་བུ་འབྱུང༌། ། འབྲིང་པོ་འབྲོག་པ་འབྲི་འབྲོང་གཡག །འབེལ་གཏམ་སྒོ་འབྱེད་འབྲོམ་སྟོན་འབྱོན། །ཕྱིར་འབྲང་འབྱུང་པོ་འབྲོས་ཤིང་འབྱེར། །འབྲུབ་ཁུང་ཁ་འབྱེད་འབྲུམ་ནད་འབྱིན། །མཚང་འབྲུ་ཆང་འབྱོ་སྦྱར་ནས་འབྱར། །སྐྲ་འབལ་ལ་སོགས་འས་འཕུལ་བའོ། །
   ཁྱི་རྦད་རྦབ་སྒྲིལ་ཁ་རྦད་ཆེ། །ཐགས་རྦད་བཅད་སོགས་རར་བཏགས་བའོ། །
   ལྦུ་བ་ལྦ་བ་ལར་བཏགས་བའོ། །
   སྦྱིན་བདག་ནོར་སྦྱིན་གནོད་སྦྱིན་དབང༌། །སྦུན་པ་སྦང་མ་རྟ་སོགས་སྦངས། །སྦུབ་ཏུ་སྦོས་སྦས་སྦ་ཞིང་སྦེད། །ཉིས་སྦྲགས་སྦྲ་འབུབས་སྦྲེལ་ནས་སྦྱར། །སྦུར་མར་མེ་སྦར་སྦལ་པ་སྦོས། །སྦྲུམ་མ་ལྟོ་སྦོ་གྲོག་སྦུར་སྦྲུལ། །སྐད་སྦྲོན་ལུས་སྦྲིད་ས་ལེ་སྦྲམ། །དགེ་སྦྱོར་སྡིག་སྦྱངས་གཙང་སྦྲ་སྦྱོར། །ཆུར་སྦངས་སྦུད་ལྕགས་འདོམ་གྱི་སྦ། །སྦ་འཁར་ལ་སོགས་སར་བཏགས་བའོ། ། 
མ༽ ཉམས་མྱོང་རོ་མྱང་མྱ་ངན་འདའ། །མྱུ་གུ་རོ་མྱགས་ཆང་གིས་མྱོས། །མྱུར་དུ་ནགས་མྱུལ་མ་རྐྱང་ངོ༌། །
   དམིགས་བསལ་ཉེས་དམིགས་དམྱལ་བར་ལྟུང༌། །དམུ་ཆུ་ཉམས་དམས་དམངས་རིགས་དམན།། དམུས་ལོང་དམིགས་བུ་དམིགས་པ་མེད། །བུ་གའི་དམིག་པུ་དམུ་རྒོད་དམག །དམེ་བོ་མདོག་དམར་དམོད་པ་བྱས། །འཛུམ་དམུལ་དམའ་བ་དས་འཕུལ་མའོ། །
   ངོ་མཚར་རྨད་བྱུང་རྨི་ལམ་རྨིས། །ཞིང་རྨོ་རྨོངས་རྨུགས་ཁྱིས་རྨུར་རྨུགས། །རྨ་བྱུང་རྟ་རྨིག་སྒ་ཡི་རྨེད། །རྨ་བྱ་རྨོག་གྱོན་དབུ་རྨོག་བཙན། །བལ་རྨེལ་རྨུགས་འཛིན་རར་བཏགས་མའོ། །
   སྨན་པས་སྨན་གྱི་གཏམ་སྨྲ་སྨྲོས། །སྨེ་བ་སྨོན་ལམ་ལུས་ཀྱི་སྨད། །སྨིག་རྒྱུ་འབྲས་སྨིན་སྨག་རུམ་འཐིབས། །མིང་སྨོས་སྨན་ལྗོངས་སྨད་རས་སྨོད། །སྨ་བབ་སྨྲེ་སྔགས་སྨོས་ཅི་དགོས། །ངུར་སྨྲིག་རྣམ་སྨིན་སྨོན་འགྲིན་ཆེ། །སྨུག་པོ་སྨིན་དྲུག་སྨེ་ཤ་ཅན། །སྨྱོ་གཏམ་སྨྱུང་གནས་བཟའ་བུ་སྨད། །སྨ་ར་སྨིན་མ་སར་བཏགས་མའོ། ། 
ཙ༽ ཙན་དན་དེ་ཙམ་དེ་ཙུག་ལགས། །ཙབ་ཙུབ་མི་བྱ་ཙོག་ཙོག་པུ། །ཙ་ན་ཀ་དང་ཙ་ཀོ་ར། །ཙུག་ཙུག་སྒྲ་དང་ཙམ་པ་ཀ །ནེ་ཙོ་ལ་སོགས་ཙ་རྐྱང་ངོ༌། །
    གཙོ་བོ་གཙུག་ཏོར་གཙུག་ལག་ཁང༌། །སྤྱི་གཙུག་གཙུབ་ཤིང་གནོད་པས་གཙེས། །གཙང་མ་གཙང་པོ་མཆེ་བ་གཙིགས། །གཙག་བུས་གཙག་སོགས་གས་འཕུལ་ཙའོ། །
   བཙན་པོ་བཀའ་བཙན་རྫོང་བཙན་དང༌། །བཙུན་མོ་བུ་བཙས་ངན་བཙོག་བཙལ། །བཙུན་པ་མིག་བཙུམ་བཙོན་རར་བཙུད། །གོས་བཙེམས་བཙག་དང་བཙོད་ཀྱིས་བཙོས། །འདྲེ་བཙན་བཙན་དུག་ཚགས་ཀྱིས་བཙགས། །མཐོ་བཙམས་རྡེག་བཙོག་སྒོག་བཙོང་བཙུགས། །བཙན་ཐབས་ནོར་བཙོངས་ལྕགས་ཀྱི་བཙའ། །སྲོལ་བཙུགས་ཆུ་བཙིར་གྲུ་བཙས་བྱིན། །བཙོ་མའི་གསེར་སོགས་བས་འཕུལ་ཙའོ། །
   རྩ་བ་རྩེ་མོ་ཚོན་རྩི་རྩིང༌། །རྩྭ་སྔོན་རྩི་ཤིང་རྩི་ཐོག་རྩུབ། །རྩེད་མོ་རྩོད་པ་རྩིས་རྩིས་མཁན། །རྩ་རྒྱུས་སྟོབས་རྩལ་འབད་རྩོལ་ཆེ། །རྩམ་པ་རྩད་གཅོད་རྩོམ་པ་རྩོམས། །ནོར་གྱི་རྩིད་པ་འཁོར་ལོའི་རྩིབས། །རྩིབ་མ་རྩིག་པ་རར་བཏགས་ཙའོ། །
   བཀའ་སྩོལ་དངོས་གྲུབ་སྩལ་དང་སྩོལ། །སྦྱིན་པ་བགྱིད་སྩལ་སར་བཏགས་ཙའོ། །
   བརྩོན་འགྲུས་སྙིང་བརྩེ་བརྩེ་བ་ཅན། །བརྩད་ཅིང་བསྟན་བཅོས་བརྩམ་བྱ་བརྩམས། །སོ་བརྩེ་རིམ་བརྩེགས་བརྩིགས་ཤིང་བརྩིས། །བས་འཕུལ་ར་མགོ་ལྡན་པའི་ཙའོ།།
ཚ༽ ནགས་ཚལ་སྐྱེད་ཚལ་ཚི་གུའི་ཚིགས། །ཚོགས་པ་སྡེ་ཚན་ལུས་ལང་ཚོ། །ཚོན་རྩི་ཕྲ་ཚོམ་ཚར་དུ་དངར། །ཐེ་ཚོམ་ཚམ་རྔམ་ཚྭ་ཚ་ལ། །ཁང་པའི་ཚོམས་སོགས་ཚ་རྐྱང་ངོ༌། །
    ངོ་མཚར་མཚར་སྡུག་མཚོན་བྱེད་མཚན། །ཕྱོགས་མཚམས་རྒྱ་མཚོ་མཚེ་མ་སྐྱེས། །མཚོན་བྱ་མཚན་གཞི་མཚན་ཉིད་མཚུངས། །སྐྱོན་མཚང་མཚན་མོ་ཚོན་གྱི་མཚལ། །རྒྱལ་མཚན་ཁྱིམ་མཚེས་མིང་གི་མཚན། །ཕྱག་མཚན་མཚོན་ཆ་མས་འཕུལ་ཚའོ། །
   ཕྱག་འཚལ་ནོར་འཚོལ་ཕྱུགས་མ་འཚོ། །བློ་འཚབས་ཆུ་འཚག་ནང་དུ་འཚངས། །འཚང་རྒྱ་འོད་འཚེར་བློ་དང་འཚམས། །འཚག་བཟང་གདུང་འཚོབ་སྐྱིན་པའི་འཚབ། །རླུང་འཚུབས་ལོངས་འཚར་བར་དུ་འཚིར། །ཤ་འཚོ་འཚག་བྱེད་དགའ་བའི་འཚེངས། །བརྡེག་འཚོག་འཚོག་ཆས་ངལ་འཚོ་བ། །འཚེ་བ་མེད་སོགས་འས་འཕུལ་ཚའོ། །
ཛ༽ ཛ་ལང་ལ་སོགས་ཛ་རྐྱང་ངོ༌།    །
   མཛའ་བོ་བང་མཛོད་ལེགས་པའི་མཛེས། །དཔའ་མཛངས་མཛངས་མ་མཛད་པ་མཛོད། །མཛུབ་མོ་མཛོད་སྤུ་ཤིང་གི་མཛེར། །མཛེ་ནད་མཛོ་རྟ་མས་འཕུལ་ཛའོ། །
   འཛམ་གླིང་བཞིན་འཛུམ་གོས་འཛད་འཛེམ། །ཆུ་འཛག་འཛིར་ལངས་སྣོད་དུ་འཛུད། །འོག་འཛུལ་སྐས་འཛེག་འཛུགས་ཤིང་འཛིན། །སྐད་འཛེར་འདུ་འཛི་ཆུད་མི་འཛའ། །ནོར་བའི་འཛོལ་སོགས་འས་འཕུལ་ཛའོ། །
   ཀུན་རྫོབ་རྫུན་གྱི་རྫབ་རྫུབ་མང༌། །ཕྱུགས་རྫིའི་རྫོངས་སུ་རྫིའུ་བྱིན། །རྫིང་བུར་རྫུས་སྐྱེས་འདམ་རྫབ་རྫོགས། །རྫི་ཕྱོགས་རྫ་མ་མཁར་གྱི་རྫོང༌། །ནོར་རྫས་རྫུ་འཕྲུལ་རྫོགས་སངས་རྒྱས། །རྫི་མེད་རྫི་མ་རར་བཏགས་ཛའོ། །
   གནོད་པས་མི་བརྫི་ཁྲོ་བོར་བརྫུས། །གྱེན་བརྫེས་ཟན་བརྫིས་རྐང་པས་བརྫིས། །མདོས་བརྫངས་བས་འཕུལ་རར་བཏགས་ཛའོ། །
ཝ༽ ཝ་སྐྱེས་ཕ་ཝང་ཆུ་ཡི་ཝ། །འགིའུ་ཝང་པི་ཝང་སྐད་ཝང་ཝང༌། །ཡིད་ལ་ཝལ་ལེ་ཝ་རྐྱང་སྟེ། ། ཀྭ་ཡེ་ཁྭ་ཏ་གྲྭ་པ་སོགས། །ཝ་བཏགས་ཅན་དུ་ཤེས་པར་བྱ། །
ཞ༽ ཞྭ་མོ་ཞ་ལོང་ཞེན་ཅིང་ཆགས། །འོ་ཞོ་ཞེ་དམ་ཞ་རྐྱང་ངོ༌། །
    གཞི་གྲུབ་གཞི་མ་གཞུང་ལུགས་གཞན། །མཉམ་གཞག་གཞལ་བྱའི་རྣམ་གཞག་བྱེད། །གཞོན་ནུ་གཞུང་བཟང་ནམ་གཞག་དུས། །མདའ་གཞུས་བདུད་གཞོམ་ཡིད་ལ་གཞོག །གཞོང་པ་གཡང་གཞི་སྦོ་གཞོག་གཞང༌། །གཞའ་ཚོན་གཞའ་གསང་བརྟག་གཞིག་གཞུག །མངག་གཞུག་ཡིད་གཞུངས་ཁུ་བ་གཞིབས། །གཞར་ཡང་གཞོབ་འཐུལ་གླུ་གཞས་བྱེད། །ཡིད་གཞོལ་ནང་གཞུག་གས་འཕུལ་ཞའོ། །
    བཞི་ལྔ་དགོངས་བཞེད་བཞད་གད་བྱེད། །བཞབས་ནས་སྐྲ་བཞར་གནས་སུ་བཞག །དེ་བཞིན་བཞེངས་བཞུགས་བཞོན་པས་བཞུད། །བཞོན་མར་འོ་བཞོ་མར་བཞུ་བཞེས། །བརླན་བཞའ་ཁུར་བཞེས་བས་འཕུལ་ཞའོ། །
ཟ༽ ཟ་མ་ཟ་ཟོས་ཟྭ་ཚོད་ཟད། །སྔགས་ཟློས་ཟློས་གར་ཉི་ཟླ་ཟླུམ། །ཟླ་གམ་ཟླ་ཕྱེད་གཞན་ལ་ཟློ། །ཟློག་པ་ཟླ་གྲོགས་ལོ་ཟླ་བ། །བསྐྱར་ཟློས་ལ་སོགས་ཟ་ཉིད་དོ། །
    མཁྱེན་གཟིགས་གཅན་གཟན་གཟིག་གི་གཟུགས། །གཟའ་སྐར་གཟི་བརྗིད་རིན་ཆེན་གཟི།། གཟན་ཤམ་ཕྲག་པར་གཟེད་ཅིང་གཟར། །གཟོང་གིས་གཟེར་ཐོབ་གཟེར་བུ་གཟུག །གནད་གཟིར་མདའ་གཟས་ཆུད་མི་གཟོན། །ད་གཟོད་དྲིན་གཟོ་ཟས་ཀྱི་གཟན། །གྲུ་གཟིངས་གཟར་བུ་དགང་བླུགས་གཟར། །རི་གཟར་གཟུངས་ཐག་གཟུངས་སྔགས་གཟབས། །གཟེངས་བསྟོད་གཟི་མདངས་གས་འཕུལ་ཟའོ། །
   བཟའ་བཏུང་བཟའ་བཅའ་ཆང་གིས་བཟི། །བཟའ་མིའི་ན་བཟའ་བཟང་པོར་བཟུང༌། །བཟོ་བོས་ལྷུང་བཟེད་བཟེད་ཞལ་བཟེད། །མི་བཟད་ལས་ལ་བཟུར་བཟོད་པ། །སྔགས་བཟླ་མི་བཟློག་མྱ་ངན་བཟླ། ། གཅིག་ཏུ་བཟླུམས་སོགས་བས་འཕུལ་ཟའོ། །
ཡ༽ ཡི་དམ་ཡི་གེ་ཆ་མིན་ཡ། །ཡ་ལད་ཡ་ཡོ་ཡལ་ག་ཡང༌། །ཡི་རང་ཡི་དྭགས་ཡ་རྐྱང་ངོ༌། །
   གཡས་གཡོན་གཡབ་མོ་གཡབ་ཅིང་གཡུག །གཡང་ས་གཡུང་དྲུང་མི་གཡོ་བ། །གཡང་ལེན་གཡང་གཞི་གཡོག་མ་གཡོགས། །ལོག་གཡེམ་གཡུལ་སྤྲོད་གཡེང་བས་གཡེངས། །ཟངས་གཡའ་གཡི་ལྤགས་གཡར་ཁྲལ་གཡུ། །འབྲོང་གཡག་གཡེར་མ་གཡར་ནས་ཟོས། །མིག་གཡོར་གཡེར་ཁ་གས་འཕུལ་ཡའོ། །
ར༽ ར་ལུག་རྭ་ཅོ་རྡུལ་དུ་རློག །མངོན་རློམ་རློམ་སེམས་བྱིན་རླབས་ཆེ། །བྱིན་གྱིས་རློབས་ཤིག་རྦ་རླབས་རླུང༌། །རླངས་པ་རློན་པ་འདོམས་ཀྱི་རླིག །རླབས་ཆེན་རླག་བྱེད་འཕུལ་ཡིག་མེད། །
   རྩུབ་པའི་བརླང་དང་བརླག་བྱ་བརླག །བརླ་ཤ་ཆུས་བརླན་ཡ་མ་བརླ། །སྲ་བརླིང་བྱིན་གྱིས་བརླབས་པར་བྱས། །གདོན་གྱིས་བརླམས་སོགས་བས་འཕུལ་རླའོ། །
ལ༽ ལྭ་དང་ལ་ལ་ལང་ལིང་ལོང༌། །ལམ་དང་ལམ་ལམ་ལག་ལེན་ལོ། །ཕལ་ཆེར་བཤད་ཟིན་ཁོངས་སུ་གཏོགས། །
ཤ༽ ཤར་གྱི་ཤིང་ཁར་ཤང་ཤང་ཤི །ཤུལ་དུ་ཤིད་ཟན་ཤེལ་གྱི་ཤུབས། །ཤུགས་ཕྱུང་ཤུན་ལྤགས་ཤམ་ཐབས་བཅིངས། །ཤེས་ལྡན་ཤེས་པ་ཤིན་ཏུ་ཟབ། །ཤྭ་བ་ཤུབ་བུ་ཤ་རྐྱང་ངོ༌། །
   བདེ་གཤེགས་གཤིས་ལུགས་དེ་བཞིན་གཤེགས། །གཤིན་པོའི་གཤགས་འགྱེད་གཤིན་རྗེའི་གཤེད། །གཤེན་རབས་བཤང་དཀྲོལ་དབུ་སྐྲ་གཤོར། །གཤིས་ངན་གཡུལ་གཤོམ་མོ་གཤམ་བུ། །གཤེ་སྨོད་བརླན་གཤེར་བྲེ་ལ་གཤོར། །ཆུ་གཤོ་ཤིང་གཤགས་ཐོང་གཤོལ་རྨོ། །གཤོག་པ་གཤིབས་ནས་གཤམ་དུ་འཕུར། །སྤང་གཤོངས་མཉེན་གཤིན་གས་འཕུལ་ཤའོ། །
   དགེ་བཤེས་ཆོས་བཤད་སྡིག་པ་བཤགས། །མཛའ་བཤེས་ལྷ་བཤོས་མཆོད་པ་བཤམས། །བགོ་བཤའ་ཕྱི་བཤོལ་བྲེ་ལ་བཤར། །གོས་བཤུས་བཤལ་དྲུད་བཤན་པས་བཤས། །མཁར་བཤིག་ཆུས་བཤལ་འཕྲང་ལ་བཤར། །བཤང་གཅི་ལ་སོགས་བས་འཕུལ་ཤའོ། །
ས༽ སངས་རྒྱས་ས་ཡ་ས་ཕྱོགས་སེར། །སོར་མོ་སེན་མོ་སོ་སིལ་སྙན། །སོ་སོར་སིལ་སིལ་སེ་མོ་དོ། །ཚེ་སྲོག་འོད་སྲུང་དྲང་སྲོང་སྲས། །སྲོལ་ཚུགས་སྲོད་ལ་སྲིད་པ་སྲིད། །གོས་སྲབ་སྲ་བརྟན་ས་སྲུང་བུ། །སྲིན་པོ་སྲིང་མོ་སྲེག་པ་སྲམ། །སྲིན་བུ་སྲོ་མ་སྲད་བུ་སྲ། །རྟ་སྲབ་ལམ་སྲང་འདེགས་བྱེད་སྲང༌། །སྲེག་བྱེད་སྲན་མ་སློང་མོ་སློང༌། །སློབ་དཔོན་སློབ་མ་སློབ་གཉེར་སླ། །རྒྱལ་སྲིད་སླར་ཡང་སླད་མའི་དུས། །གར་སླ་གྱེན་སློང་ཅི་ཡི་སླད། །འདིར་སླེབ་སློག་པ་ཕྱི་ནང་སློག །སླ་ང་སླད་རོལ་ས་ཉིད་དོ། །
   གསང་སྔགས་གསང་བ་གསུང་རབ་གསུངས། །གསོལ་འདེབས་གསར་པ་གསན་ཞིང་གསོན། ། གསེར་བཟང་འཁར་གསིལ་གསེག་གཤང་འཛིན། །ཁ་གསག་གསོག་གསོབ་གསད་བྱ་གསོད། །གསོན་པོའི་ཚིག་གསོལ་རྟ་ཡི་གསེབ། །སྐད་གསང་གསོག་འཇོག་ཆུད་མ་གསན། །ཁ་གསོ་གསོས་ནས་གསོར་གྱིས་གསིལ། །འོད་གསལ་ནང་གསེས་རལ་པ་གསིགས། །གསུར་དང་གསུམ་སོགས་གས་འཕུལ་སའོ། །
   ཚོགས་བསགས་སྐྱོན་བསལ་བསམ་བྱ་བསམས། །དམིགས་བསལ་དྲིན་བསབས་དྲི་མ་བསངས། །ཚེ་བསྲིང་བསོད་ནམས་བསོད་སྙོམས་བསགས། །ཡོ་བསྲང་རྒྱང་བསྲིང་བཟོད་བསྲན་ཆེ༑ ༑དྲི་བསུང་གིས་བསུས་བསེ་རུ་བསད། །བསྲུང་བྱ་བསྲུངས་པ་བསྲེག་བྱ་བསྲེགས། །ཇ་བསྲོ་ཞོ་བསྲུབས་ཕན་ཚུན་བསྲེས། །རིང་བསྲེལ་ལྷ་བསང་ངལ་བསོས་བསྡད། །རྗེས་བསུབ་བསང་གཏོར་ཞབས་བསིལ་བསིལ། །བསླད་བྱ་བསླད་ནས་བསླུ་བྱ་བསླུས། །བསླབ་བྱ་བསླབ་པ་གྱེན་དུ་བསླངས།། ཡི་གེ་བསྲིངས་སོགས་བས་འཕུལ་སའོ། །
ཧ༽ ཧ་ཧ་ཧི་ཧི་ཧུ་ཧུ་ཟེར། །ཧ་ཅང་ཧྲལ་ཧྲུལ་མིག་ཧྲིག་ཧྲིག །ཧྭ་ཤང་རྩབ་ཧྲལ་ཧ་ཉིད་དོ། །
ཨ༽ ཨ་ཏ་ཨ་མ་ཨ་ལ་ལ། །ཨ་ཀ་རུ་དང་ཨ་ཡུ་ཤི །ཨ་རུ་ར་དང་ཨུཏྤ་ལ། །ཨེ་མ་ཨ་མྲ་ལ་སོགས་ཨའོ། ། དག་ཡིག་ཚིག་གསལ་སྒྲོན་མེ་ལས་ཡི་གེའི་སྦྱོར་བ་རྒྱས་པར་བཤད་པ་སྟེ་གཉིས་པའོ།། །། 
   ད་ནི་རྣམ་དབྱེ་ཚིག་ཕྲད་སོགས། །བསྡུས་ཏེ་གསལ་བར་བསྟན་པར་བྱ། །དེ་ལ་རྣམ་དབྱེ་བརྒྱད་ཅེས་པ། །ངོ་བོ་ལས་དང་བྱེད་པ་ཆེད། །འབྱུང་ཁུངས་འབྲེལ་བ་གནས་གཞི་དང༌། །བོད་པའི་སྒྲ་སྟེ་རིམ་པ་བཞིན། །ལྷ་ཀླུ་མི་དང་ས་རྡོ་ཤིང༌། །ལ་སོགས་རེ་རེའི་དངོས་མིང་ནས། །བརྗོད་པ་རྣམ་དབྱེ་དང་པོའོ། ། ཤིང་ལ་འཛེགས་དང་ཕྱོགས་སུ་འགྲོ །མདུན་དུ་འདུག་ཅེས་བརྗོད་ལ་སོགས། །གཉིས་པ་ལས་སུ་བྱ་བའི་སྒྲ༑ ༑བདག་གིས་འདི་བྱས་ཁྱོད་ཀྱིས་ཤེས། །ནོར་གྱིས་དྲིན་གྱིས་བསྐྱངས་པ་སོགས། །རྣམ་དབྱེ་གསུམ་པ་བྱེད་ལས་སྒྲ། །བཀྲེས་ལ་ཟས་བྱིན་ནད་ལ་སྨན། །ཕོངས་ལ་ནོར་བྱིན་ཞིང་ལ་ཆུ། །དྲོངས་སོགས་བཞི་པ་དགོས་ཆེད་ཡིན། །མཁའ་ལས་ཆར་འབབས་ས་ལས་ལོ། །རི་ལས་ཤིང་དང་མ་ལས་བུ། །སྐྱེས་སོགས་ལྔ་པ་འབྱུང་ཁུངས་ཚིག །ཁྱོད་ཀྱི་མགོ་དང་ཤིང་གི་རྩེ། །གཏམ་གྱི་བརྗོད་བྱ་དེ་ཡི་དོན། །ལ་སོགས་དྲུག་པ་འབྲེལ་བའི་སྒྲ། །གནམ་ལ་ཉི་ཟླ་མཚོ་ལ་ཉ། །སྟེང་ན་ལྷ་བཞུགས་འོག་ཏུ་ཀླུ། །གནས་སོགས་བདུན་པ་གནས་གཞིའོ། །ལྷ་དང་ཀླུ་སོགས་མིང་གི་སྔོན། །ཀྱེ་སྦྱར་བརྒྱད་པ་བོད་པའི་སྒྲ། །བརྒྱད་པོ་རེ་རེར་གཅིག་ཚིག་དང༌། །གཉིས་ཚིག་མང་ཚིག་གསུམ་གསུམ་ལས། །གོང་དུ་བཤད་རྣམས་གཅིག་ཚིག་སྟེ། ། ལྷ་དག་ཀླུ་དག་སོགས་སྦྱར་བ། །གཉིས་ཚིག་ཡིན་ནོ་ལྷ་རྣམས་དང༌། །ཀླུ་རྣམས་སོགས་སྦྱར་མང་ཚིག་གོ། དེ་ཡང་གིས་གི་ལ་ལས་སོགས། །རྣམ་དབྱེ་དངོས་ཡིན་ཚིག་གྲོགས་གཞན། །ཕྱེ་བའི་ངག་ཡིན་རྣམ་དབྱེ་མིན། །ད་བ་ས་ཀྱི་ག་ང་གི །ན་མ་ར་ལ་བཞི་པོ་གྱི། །མཐའ་རྟེན་མེད་མཐར་འི་ཐོབ་ཅིང༌། །རྐང་པ་སྐོང་ཕྱིར་ཡི་སྟེ་དཔེར། །ཁྱོད་ཀྱི་རྒྱབ་ཀྱི་ངོས་ཀྱི་ཆ། །བདག་གི་གདོང་གི་མདུན་གྱི་ཕྱོགས། །ལམ་གྱི་སྐོར་གྱི་གཞོལ་གྱི་གཞིའི། །དེ་ཡི་ཞེས་དང་ད་དྲག་མཐར། །ཀྱི་ཐོབ་གྱུར་ཀྱི་བརྒྱན་ཀྱི་ཟེར། །འོ་འུ་འམ་གྱི་ཚེག་ཁྱིམ་ཡང༌། །རྐང་པ་སྐོང་མི་སྐོང་གིས་དབྱེ། །འི་དང་འང་སོགས་ཚེག་བར་མིན། །མཐའ་རྟེན་ཅན་དང་བརྩེགས་པ་དང༌། །གུག་ཀྱེད་ཅན་ལ་འ་མཐའ་མེད། །ག་ད་བ་ཡི་རྗེས་སུ་ནི། །ཅིང་ཅེས་ཅེའོ་ཅེ་ན་ཅིག ། ལྔ་པོ་ལེགས་ཏེ་དཔེ་རིམ་བཞིན། །རྟག་ཅིང་རྟོག་ཅེས་དཔག་ཅེའོ། །གར་འདུག་ཅེ་ན་འདིར་འདུག་ཅིག །བཤད་ཅིང་ཡོད་ཅེས་མེད་ཅེའོ། །ཅི་འཆད་ཅེ་ན་འདི་ཤོད་ཅིག །བརྒྱབ་ཅིང་ཐོབ་ཅེས་ཆུབ་ཅེའོ། །གང་རྒྱོབ་ཅེ་ན་མདའ་རྒྱོབ་ཅིག །ང་ན་མ་འ་ར་ལ་དང༌། །མཐའ་རྟེན་མེད་མཐར་ཞིང་ཞེས་ཞེའོ། །ཞེ་ན་ཞིག་སྟེ་དཔེ་རིམ་བཞིན། །སོང་ཞིང་དྲང་ཞེས་འབྱུང་ཞེའོ། །གང་གཟུང་ཞེ་ན་འདི་གཟུང་ཞིག །ཡིན་ཞིང་མིན་ཞེས་འཛིན་ཞེའོ། །ཟས་ཡིན་ཞེ་ན་དོན་ཞིག་གཉེར། །ཞིམ་ཞིང་འཇམ་ཞེས་འཛུམ་ཞེའོ། །ལེན་ནམ་ཞེ་ན་ནམ་ཞིག་ལེན། །བཟའ་ཞིང་དགའ་ཞེས་གདའ་ཞེའོ། །དུ་གདའ་ཞེ་ན་དགའ་ཞིག་སྣང༌། །འཕྱར་ཞིང་འཕུར་ཞེས་འགྱུར་ཞེའོ། །ཅི་འཕྱར་ཞེ་ན་དར་ཕྱོར་ཞིག །དལ་ཞིང་ཉལ་ཞེས་དལ་ཞེའོ། །གང་ཚོལ་ཞེ་ན་ཟས་ཚོལ་ཞིག །ཟ་ཞིང་བདེ་ཞེས་སྤྲོ་ཞེའོ། །ཨེ་འགྲོ་ཞེ་ན་མ་འགྲོ་ཞིག །དམིགས་བསལ་ས་མཐར་ཤེས་དོར་ཏེ། །ཤིང་ཞེས་ཤེའོ་ཤེ་ན་ཤིག །འདུས་ཤིང་ངེས་ཞེས་བྱས་ཤེའོ། །བརྗོད་ཅེས་ཤེ་ན་ད་སྨྲོས་ཤིག །འདས་ཚིག་ན་ར་ལ་གསུམ་གྱི། །རྗེས་སུ་ད་དྲག་ཐོབ་པའི་ཕྱིར། །འཛིན་ཅིང་བཀལ་ཅེས་བསྟན་ཅེའོ། །ཅི་མཁྱེན་ཅེ་ན་གྲོལ་ཅིག་དང༌། །གྱུར་ཅིག་ཅེས་པ་ལྟ་བུའོ། །དྲི་བའམ་དགག་པའི་ཚིག་དག་ལ། །རང་རང་མཐའ་རུ་མ་སྦྱར་དཔེར། །འདུག་གམ་བྱུང་ངམ་ཡོད་དམ་སོགས། །རྫོགས་མཚམས་རང་འདྲར་ན་རོ་སྟེ། །ཕྱུག་གོ་བཟང་ངོ་བསྟོད་དོ་སོགས། །མཐའ་རྟེན་མེད་མཐར་འོ་དང་ནི། ། ད་དྲག་ཅན་ལ་ཏོ་སྟེ་དཔེར། །དགེ་འོ་འཛིན་ཏོ་མཁྱེན་ཏོ་དང༌། །གྱུར་ཏོ་ཞེས་པ་ལྟ་བུའོ། །ན་ར་ལ་ས་ད་དྲག་གི །རྗེས་སུ་ཏེ་རྐྱང་ད་མཐར་དེ། །ཡིན་ཏེ་སྦྱར་ཏེ་བཙལ་ཏེ་དང༌། །རྒྱས་ཏེ་གྱུར་ཏེ་དོན་ཡོད་དེ། །ག་ང་བ་མ་འ་དང་ནི། །མཐའ་རྟེན་མེད་མཐར་ས་སྟེ་དཔེར། །རྟག་སྟེ་འབྱུང་སྟེ་འགྲུབ་སྟེ་གདའ། །འཇོམ་སྟེ་དགའ་སྟེ་བདེ་སྟེ་བཞིན། །ག་བ་ད་དྲག་ཅན་མཐར་ཏུ། །རྟག་ཏུ་རབ་ཏུ་གཏན་ཏུ་བདེ། །ང་ད་ན་མ་ར་ལ་དུ༑ ༑ནང་དུ་སྣོད་དུ་རྒྱུན་དུ་ཟོ། །ལམ་དུ་མྱུར་དུ་མཇལ་དུ་འོང༌། །ས་སུ་རྟེན་མེད་འ་མཐར་རུ། །རྗེས་སུ་འདི་རུ་དགའ་རུ་གནས། །ག་ད་བ་ས་ད་དྲག་ཀྱང༌། །བདག་ཀྱང་འབད་ཀྱང་ཐོབ་ཀྱང་དོན། །བྱས་ཀྱང་འོན་ཀྱང་བསྟན་ཀྱང་ངོ༌། །ང་འ་ན་མ་ར་ལ་ཡང༌། །བྱུང་ཡང་འགའ་ཡང་བྱོན་ཡང་ནི། །ནམ་ཡང་སླར་ཡང་མཇལ་ཡང་བཞིན། །མཐའ་རྟེན་མེད་མཐར་འང་འཐོབ་ཅིང༌། །ཚིག་རྐང་སྐོང་ཚེ་ཡང་སྟེ་དཔེར།། ཡིན་དུའང་ཟིན་ལ་འདི་ན་ཡང༌། །ག་ད་ན་བ་མ་ས་དང༌། །ད་དྲག་ཅན་མཐར་པ་དང་ནི། །ང་འ་ར་ལ་རྟེན་མེད་མཐར། །བ་ཕྱེད་ཝར་འབོད་རྣམས་ལ་བ། །གཞན་ལ་པ་ཉིད་སྦྱར་ཏེ་དཔེར། །ཟག་པ་མེད་པ་ཕན་པ་མཆོག །ཐོབ་པ་དམ་པ་མཁས་པ་རུ། །གྱུར་པ་འོང་བ་ལ་དགའ་བ། །མྱུར་བ་མཇལ་བ་སྤྲོ་བ་དང༌།། ལུང་པ་མདའ་པ་འབྱོར་པ་སོགས། །གཅོད་མཚམས་ག་མཐར་ཆིག་ཤད་དང༌། །ང་ཡིག་མ་གཏོགས་ཤད་གོང་དུ། །ཕྱི་ཚེག་མི་བྱེད་ཚིགས་བཅད་དང༌། །ན་རོ་ཅན་མཐར་ཉིས་ཤད་བྱ། །ལེའུ་མཚམས་ལྟ་བུར་བཞི་ཤད་ཐོབ། །དག་ཡིག་ཚིག་གསལ་སྒྲོན་མེ་ལས་རྣམ་དབྱེ་ཚིག་ཕྲད་བཤད་པ་སྟེ་གསུམ་པའོ།། །།
   ད་ནི་གོང་དུ་བརྗོད་རྣམས་ལ། །འཁྲུལ་སེལ་ཅུང་ཟད་བརྗོད་བྱ་སྟེ། །དྲན་པ་ཉེར་གཞག་ཉེ་བར་བཞག །རིན་ཆེན་རྒྱན་གྱིས་རྣམ་པར་བརྒྱན། །བསྒྲུབ་བྱ་ལེགས་པར་བསྒྲུབ་པར་བྱ། །བསྒོམ་བྱ་བསྒོམ་པར་བྱ་བ་སོགས། །དེ་དག་རྣམས་ཀྱི་སྔ་མ་མིང༌། །ཕྱི་མ་བྱ་བའི་སྒྲ་རུ་འདོད། །བྱ་བྱེད་ལས་ནི་བཞི་ཡིན་ཏེ༑ ༑བྱེད་ལས་ད་ལྟ་བ་དང་ནི། །མ་འོངས་གཉིས་ཏེ་བྱ་བའི་ལས། །ད་ལྟར་དང་ནི་འདས་པ་གཉིས། །བྱ་བ་གང་གི་མ་མཐའ་རུ། །བྱེད་དང་འགྱུར་བའི་གསལ་བྱེད་སྒྲ། །དངོས་སམ་དོན་གྱིས་ཐོབ་གྱུར་ན། །བྱེད་ལས་ཡིན་ནོ་དེ་ལ་ནི། །བྱེད་ཅེས་བྱ་བའི་སྒྲ་ཡོད་ན། །བྱེད་ལས་ད་ལྟ་བ་ཡིན་ལ། །འགྱུར་ཞེས་ཐོབ་ན་མ་འོངས་ཚིག །གལ་ཏེ་མ་མཐར་བྱ་བྱས་ཞེས། །དངོས་སུ་ཡོད་པའམ་དོན་གྱིས་ཐོབ། །བྱ་བའི་ལས་ཏེ་བྱ་ཞེས་པ། །ཐོབ་ན་བྱ་བ་ད་ལྟར་དང༌། །བྱས་ཟིན་ཞེས་པའི་སྒྲ་བྱུང་ན། །བྱ་བའི་ལས་ནི་འདས་པར་འདོད། །དཔེར་བརྗོད་སྒོམ་བྱེད་སྒོམ་པར་འགྱུར། །བསྒོམ་པར་བྱའོ་བསྒོམས་པར་བྱས། །སྲུང་བར་བྱེད་དོ་སྲུང་བར་འགྱུར། །བསྲུང་བར་བྱའོ་བསྲུངས་ཟིན་ཏོ། །སྒྲུབ་པར་བྱེད་དོ་སྒྲུབ་པར་འགྱུར། །བསྒྲུབ་པར་བྱའོ་བསྒྲུབས་ཟིན་སོགས། །བྱེད་འགྱུར་བྱ་བྱས་ཟིན་ཞེས་པའི། །གསལ་བྱེད་སྒྲ་ལས་ཤེས་པར་བྱ། ། དེ་ཕྱིར་བསྒོམ་བྱ་བསྒོམས་ཟིན་པའི། །ཚིག་བསྡུས་བསྒོམ་བསྒོམས་སྔོན་འཇུག་འཐོབ། །སྒོམ་བྱེད་སྒོམ་འགྱུར་ཚིག་བསྡུས་པའི། །སྒོམ་སྒོམ་ལ་ནི་སྔོན་འཇུག་མེད། །དེ་བཞིན་བསྒྲུབ་པར་བྱའོ་སོགས། །སྔོན་འཇུག་ཡོད་དང་མེད་པ་གཉིས། །བྱ་བའི་སྒྲ་ལ་ཨོ་ཡིག་ནི། །སྦྱར་བ་བྱེད་ལས་མ་སྦྱར་བ། །བྱ་བ་གཞི་ལ་ཡོད་པའི་ལས། །རྐང་པ་རྐྱོང་བྱེད་བརྐྱང་བར་བྱ། །དེ་བཞིན་ཀློག་དང་བཀླག་པར་བྱ། །སྐོང་བསྐང་གཏོང་བཏང་སྒྲོལ་བསྒྲལ་དང༌། །རྒྱོབ་བརྒྱབ་སྟོན་པར་བྱེད་པ་དང༌། །བསྟན་པར་བྱ་སོགས་ཤེས་པར་བྱ། ། སྒྲུབས་ཤིག་སྒོམས་ཤིག་བྱིན་རློབས་ཤིག །ལ་སོགས་སྐུལ་ཚིག་བས་འཕུལ་མེད། །བསྒྲུབ་བྱ་བསྒོམ་བྱ་ལ་སོགས་པར། །ས་མཐའ་མི་འཐོབ་བསྒྲུབས་པར་བྱས། །བསྒོམས་ཟིན་སོགས་ལ་ས་མཐའ་འཐོབ། །གཞན་ཡང་རྔ་ཡབ་གེ་སར་དང༌། །སིལ་སྙན་མངོན་སུམ་གས་འཕུལ་མེད། །གཤའ་མ་གཤགས་འབྱེད་མེད་ན་ནོར། །སར་པ་ལྟ་བུར་གང་ཡང་རུང༌། །སྐྱིལ་ཀྲུང་སོགས་ལ་དས་འཕུལ་མེད། །དགུང་ལོ་ལ་སོགས་མེད་ན་ནོར། །སྙན་དངགས་ལ་སོགས་གང་ཡང་རུང༌། །གད་མོ་སྐྲ་ཤད་བས་འཕུལ་སྤོང༌། །བསེར་བུ་སྐྱོ་བསངས་མེད་ན་ནོར། །སྔོ་བསངས་ལྟ་བུར་གང་ཡང་རུང༌། །ཐ་གྲུ་ཐ་མ་ཚར་དུ་དངར། །ཚོན་རྩི་སོགས་ལ་མས་འཕུལ་དོར། །མཐེ་བོ་མཚེ་མ་རིན་ཆེན་མཚལ། །ཁྱིམ་མཚེས་སོགས་ལ་མེད་ན་ནོར། །ཐུན་མོངས་སོགས་ལ་གང་ཡང་རུང༌། །ཚོང་པ་ཁམས་དང་ཚོགས་པ་ཚོམས། །ཕྲ་མ་ཁོན་འཛིན་ཁྲོ་བོ་ཁྲོས། ། རིམ་གྲོ་ཡོ་བྱད་ཕོངས་པ་དང༌། །ཕྱུག་པོ་སོགས་ལ་འས་འཕུལ་མེད། །མཐའ་འཁོབ་ཚུལ་འཆོས་སོགས་མེད་ནོར། །ཕྲིན་ལས་ཕྲེང་སོགས་གང་ཡང་རུང༌། །ཡི་གེ་ཉུང་ངུ་ལུ་གུ་རྒྱུད། །ཤཱཀྱ་སོགས་ལ་ག་མཐའ་སྤང༌། །ཕྲག་དོག་ཕྲུག་གུར་མེད་ན་ནོར། །ཁ་མཆུ་ར་མདའ་ན་བཟའ་དང༌། །རྒྱ་མཚོ་སོགས་ལ་མ་མཐའ་སྤང༌། །བྱ་རྒོད་རྡོ་རྗེར་ར་མཐའ་མེད། །མདོར་བསྡུས་སོགས་ལ་མེད་ན་ནོར། །བདེ་གཤེགས་སོགས་ལ་གང་ཡང་རུང༌། །པུས་མོའི་ལྷ་ང་སླ་ང་དང༌། །སྒོ་ང་སོགས་ལ་ང་མཐའ་དོར། །ཡི་དམ་ཡི་རང་ཡི་དྭགས་དང༌། །སྲི་ཞུ་སོགས་ལ་ད་མཐའ་ནོར། །སེ་མོ་དོ་ལ་ན་མཐའ་མེད། །གདུ་བུ་ལེ་རྒན་བ་མཐའ་ནོར། །རིག་སྔགས་གསུང་རབ་མཁྱེན་རབ་དང༌། །གོ་འཕང་བསྐྱེད་རིམ་རྫོགས་རིམ་དང༌། །ཉམ་ཆུང་ཉམ་ཐག་ཉམ་ང་བ། །ལོག་རྟོག་སོམ་ཉི་ཆོམ་རྐུན་དང༌། །ནམ་མཁའ་སོགས་ལ་ས་མཐའ་ནོར། །སྐྱེས་རབས་སོགས་ལ་མེད་ན་མིན། །དྲི་བཟངས་རྒྱུད་མངས་གོ་རིམས་དང༌། །འཁོར་ལོས་སྒྱུར་སོགས་གང་ཡང་རུང༌། །ཀླད་ཀོར་སྟོད་ཀོར་འོད་ཀོར་དང༌། །ཨ་མྲ་ལ་སོགས་ས་མགོ་མེད། །ངུར་སྨྲིག་སྨིག་རྒྱུར་མེད་ན་ནོར། །གཞན་ཡང་སྙིང་ཀ་སྙིང་ཁ་དང༌། །དཀོན་མཆོག་དང་ནི་དཀོན་ཅོག་དང༌། །ཇི་ལྟར་ཅི་ལྟར་བརྫུན་དང་རྫུན།། འོད་གཟེར་འོད་ཟེར་རིན་ཆེན་དང༌། །རིན་ཅེན་ཁྱད་པར་ཆེར་མེད་གསུང༌། །དག་ཡིག་ཚིག་གསལ་སྒྲོན་མེ་ལས་འཁྲུལ་སེལ་བཤད་པ་སྟེ་བཞི་པའོ།། །།
   སྨྲས་པ། གཞུང་ལུགས་སྨྲ་བ་རྣམས་ཀྱི་མིག་གཅིག་པོ། །མིང་ཚིག་ཀུན་གྱི་གཞིར་གྱུར་ཡི་གེ་སྟེ།། སྦྱོར་ཚུལ་ལེགས་ཤེས་དོན་ལ་མི་རྨོངས་ཤིང༌། །གཞན་དུ་ཚིག་འཁྲུལ་དོན་ཀྱང་ག་ལ་ཞིག །ཐོན་མིའི་ལེགས་བཤད་ཡི་གེའི་སྦྱོར་བ་ཀུན། །ཇི་བཞིན་ཤེས་པའང་དཀོན་ན་གང་གི་ཚེ། །སོ་སོ་ཡང་དག་རིག་བཞི་མ་ཐོབ་པར། །དེ་སྲིད་སྡེབ་སྦྱོར་མཐའ་དག་སུ་ཡིས་ཤེས། །འོན་ཏེ་འདི་ལྟར་ཕྱོགས་རེའི་བརྡ་ལ་ཡང༌། །སྦྱངས་གང་བླུན་རྨོངས་གཞན་ལས་ཁྱད་འཕགས་ཕྱིར། །མཁས་པའི་སྟན་ལ་འདུག་པར་འོས་སོ་ཞེས། །ཞ་ལུ་བློ་ལྡན་ཤེས་རབ་སོགས་ཀྱིས་བཤད། །དམ་པའི་མན་ངག་ཡན་ལག་བརྒྱད་ལྡན་ཆབ། །མང་ཐོས་ལྷ་ཆེན་རལ་པའི་ནགས་ཀླུང་དུ། །ཡོངས་བཟུང་བློ་གསལ་སྐལ་ལྡན་ཛ་ཧྣུའི། །ལོངས་སྤྱོད་ཆེད་དུ་འདི་ན་དལ་གྱིས་འབབ། །རབ་དཀར་ཕན་འདོད་ཡིད་ཀྱིས་ཉེར་དྲངས་ཏེ། །རབ་འབྱམས་མཁས་པའི་གཞུང་བཟང་དུ་མ་ལ། །རབ་ཏུ་དཔྱད་ནས་བཀོད་པ་ཡིན་མོད་ཀྱི། །རབ་རིབ་ནོངས་པར་གང་གྱུར་བདག་གིས་འཆགས། །འདིར་འབད་ལས་འོངས་དགེ་ལེགས་ཆར་གྱི་རྒྱུན། །ཇི་སྙེད་མཆིས་དེ་དགེ་བའི་ཀླུང་གཞན་དང༌། །ལྷན་ཅིག་ཕན་བདེའི་འཇུག་ངོགས་ལ་ཞུགས་ཏེ། །ཀུན་མཁྱེན་རྒྱ་མཚོར་རོ་གཅིག་འགྱུར་ཕྱིར་བསྔོ།། །། 
   དག་ཡིག་ཚིག་གསལ་སྒྲོན་མེ་ཞེས་བྱ་བ་འདི་ནི་རྣམ་དཔྱོད་ཅན་གྲགས་པ་དཔལ་འབྱོར་གྱིས་བསྐུལ་བས་རྐྱེན་བྱས། གཞན་ལའང་ཕན་སྲིད་སྙམ་པའི་འདུན་པས། དག་ཡིག་ཉེར་མཁོ། ཟ་མ་ཏོག འོད་ཟེར་བརྒྱ་པ། དོན་གསལ་སྒྲོན་མེ། རིན་ཆེན་སྒྲོན་མེ་སོགས་དང༌། སུམ་རྟགས་རྩ་འགྲེལ་ལའང་ལེགས་པར་འདྲིས་པ་སྔོན་དུ་བཏང༌། བཞེད་པ་ཅུང་མི་འདྲ་བ་རེ་སྣང་ཡང༌། ངག་སྒྲོན་གྱི་དགོངས་པ་གཙོ་བོར་བྱས་ཏེ་འཇུག་པ་ཆུང་བ་ཕལ་ཆེར་དོར། གཞན་དག་ལས་ཀྱང་ལེགས་ཆ་བླངས་ཏེ་བརྒྱན་ནས་འཇུག་པ་བདེ་བར་མཐོན་པོའི་རིགས་སུ་འཁྲུངས་ཤིང་མདོ་སྔགས་དང་ཐ་སྙད་ཀྱི་རིག་གནས་དུ་མ་ལ་བློ་གྲོས་ཀྱི་སྣང་བ་རྒྱས་པ་ཀོའུ་ཤྲི་ནང་སོ་ཡེས་ཀྱི་བཀས་ཅོ་ནེའི་མཁན་ས་དང་མཚན་ཉིད་ཀྱི་བཤད་གྲྭ་ཟུང་འབྲེལ་གྱིས་སྐྱོང་བ་ཤཱཀྱའི་དགེ་སློང་རབ་འབྱམས་སྨྲ་བ་གྲགས་པ་བཤད་སྒྲུབ་ཀྱིས་དགེ་བྱེད་(༡༧༢༢)ཀྱི་ལོར་སྦྱར་བའོ། །བཀྲ་ཤིས།། །།
མཆན།    དག་ཡིག་འདི་སེར་སྨད་སློབ་གཉེར་དོ་དམ་ལྷན་ཁང་ནས་དཔར་སྐྲུན་མཛད་པ་གཞིར་བཟུང་སྟེ་ཤིང་པར་དང་ཞིབ་བསྡུར་གྱིས་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །ཅོ་ནེ་གྲགས་པ་བཤད་སྒྲུབ་ནི། མདོ་སྨད་ཅོ་ནེ་དཔོན་གྱི་མངའ་འོག་ཐུའུ་ཇུའི་ཡུལ་གྱི་བྱེ་བྲག་གཡོ་སའམ་རབ་སོ་ཞེས་པར་ཡབ་གཟུངས་འབུམ་སྐྱབས་དང་ཡུམ་སྐལ་བཟང་སྨན་གཉིས་ཀྱི་སྲས་སུ་རབ་བྱུང་ བཅུ་གཅིག་པའི་ཤིང་ཡོས་ཕྱི་ལོ་༡༦༧༥ ལོར་འཁྲུངས། དགུང་ལོ་བདུན་པ་ནས་ཡབ་ཀྱི་རྗེས་སུ་འབྲངས་ཏེ་ཡི་གེའི་འབྲི་ཀློག་དང་འདོན་ཆ་ལ་སྦྱངས། དགུང་ལོ་དགུ་པར་ཅོ་ནེ་དགོན་ཆེན་ཏིང་འཛིན་དར་རྒྱས་གླིང་དུ་ཁྲི་ཆེན་དགེ་འདུན་ གྲགས་པའི་དྲུང་ནས་རབ་ཏུ་བྱུང༌། དེ་ནས་ལོ་འགའི་རིང་ཆོས་སྤྱོད་སོགས་བློ་འཛིན་མཛད། སྨན་པ་སྟག་རིས་དགེ་སློང་གི་དྲུང་ནས་སྨན་དཔེ་གསན་སྦྱོང་གིས་ནད་བཅོས་ཀྱི་བྱ་ བ་ཅུང་ཟད་སྒྲུབ། དགུང་ལོ་ཉེར་གཅིག་ལ་དབུས་ཕྱོགས་སུ་ཕེབས། དགུང་ལོ་ཉེར་གཉིས་ལོར་སེ་ར་སྨད་ཐོས་བསམ་གླིང་གྲྭ་ཚང་དུ་ཆོས་ཞུགས་མཛད། རྗེ་བཀྲ་ཤིས་དཔལ་བཟང་དགེ་རྒན་དུ་བསྟེན་ནས་གཞུང་ཆེན་བཀའ་པོད་ལྔར་གསན་བསམ་གནང༌། 
   དགུང་ལོ་སོ་གཅིག་ལ་ལྷ་ལྡན་སྨོན་ལམ་ཆེན་མོར་གྲྭ་སྐོར་གྱིས་མིང་བཏགས་བཞེས་ རྩིས་ཀྱང་དབུས་སུ་དུས་འཁྲུག་བྱུང་བས་སྡེ་སྲིད་སྐུ་གཤེགས། ལོ་དེའི་ཟླ་བ་བརྒྱད་པར་གྲུབ་མཐའ་རིས་མེད་ཀྱི་འདུས་སྡེ་ཉིས་ཁྲི་ལྷག་ཙམ་ འཚོགས་ཏེ་སྨོན་ལམ་འཕར་མའི་སར་སློབ་དཔོན་ཚུལ་ཁྲིམས་རིན་ཆེན་གྱི་བཀའ་བཞིན་ མཚན་བཏགས་བཞེས། རྗེ་ཉིད་གཙང་བཀྲ་ཤིས་ལྷུན་པོར་ཕེབས་ནས་པཎ་ཆེན་བློ་བཟང་ཡེ་ཤེས་ཀྱི་དྲུང་དུ་ བསྙེན་རྫོགས་ཀྱི་སྡོམ་པ་བཞེས། དབུས་སུ་ཕེབས་ནས་དགའ་ལྡན་དང་འབྲས་སྤུངས་བཅས་སུ་དམ་བཅའ་བཞག་པས་ཚང་མ་ངོ་མཚར་ བ་བྱུང་ཞིང༌། དགུང་ལོ་སོ་གཉིས་ལ་ཕེབས་སྐབས་མདོ་སྨད་ཅོ་ནེ་དགོན་དུ་ཕྱིར་ཕེབས། སྐབས་དེར་ཅོ་ནེ་བསྟན་པའི་མངའ་བདག་གོ་ཤྲི་ནང་སོ་ཡིས་དེ་ཉིད་ཕོ་བྲང་དུ་གོང་མ་ མཇལ་བའི་སྐབས་ཀྱི་བཀའ་མངགས་ལྟར་ནང་སོས་ཤིང་རྟ་ལོར་དགོན་པ་དེར་མཚན་ཉིད་གྲྭ་ཚང་ཞིག་གསར་དུ་བཙུགས། 
རྗེ་ཉིད་དགུང་ལོ་བཞི་བཅུ་ལ་ཕེབས་སྐབས་དགོན་དེའི་བླ་མ་མཛད། དགུང་ལོ་ཞེ་དྲུག་ལོར་གྲྭ་ཚང་བླ་མ་དགོངས་ཞུ་གནང་ནས་ལོ་བདུན་ཙམ་རིང་ལམ་གཙོ་ གསུམ་སོགས་བསྟན་བཅོས་མང་དག་བཀའ་རྩོམ་མཛད། རྗེ་འདི་ཉིད་ཀྱིས་མདོ་སྔགས་ཆོས་རྒྱུད་ཀྱི་བླ་རབས་དང༌། སྔགས་རིམ་གྱི་སྙིང་པོ་བསྡུས་པ། གསང་བདེ་འཇིགས་གསུམ་གྱི་བླ་མའི་རྣལ་འབྱོར། ཀུན་རིག་ཕྱོགས་བསྒྲིགས་མ། སྣོད་བཅུད་ཀྱི་རྣམ་གཞག བྱང་ཆུབ་ལམ་རིམ་གྱི་དམར་ཁྲིད་ཅུང་ཟད་རྒྱས་པ། གྲུབ་མཐའ་བཞིའི་ལུགས་ཀྱི་ལྟ་བའི་རྣམ་གཞག དེའི་ཊཱིཀྐ་ཡོངས་རྫོགས་ཏེ་གསང་བ་འདུས་པའི་བདག་བསྐྱེད་བསྒྲིགས་མ། བདེ་མཆོག་རྩ་རྒྱུད་ཀྱི་ཊཱིཀྐ། ཆོས་མངོན་པ་མཛོད་ཀྱི་ཊཱིཀྐ་དགོངས་པ་རབ་གསལ། དབུ་མ་རྩ་བ་ཤེས་རབ་ཀྱི་ཊཱིཀྐ་རྣམ་བཤད་རིགས་པའི་རྒྱ་མཚོར་འཇུག་པའི་གྲུ་ གཟིངས་སོགས་གསུང་རྩོམ་པོད་བཅུ་གཅིག་དང་གླེགས་བམ་༢༧༩ ཚང་མ་《ཅོ་ནེ་གྲགས་པ་བཤད་སྒྲུབ་ཀྱི་གསུམ་རྩོམ་ཕྱོགས་བསྒྲིགས་》ནང་འདུའོ། །དེ་ལས་ད་དུང་རྗེ་འདི་ཉིད་ཀྱིས་《བསྟན་འགྱུར་དཀར་ཆག་》ཁ་ཤས་ཤིག་ལེགས་སྒྲིག་ མཛད་ཡོད་པ་ད་ལྟ་པེ་ཅིན་རྒྱལ་ཁབ་མི་རིགས་དཔེ་མཛོད་ཁང་དུ་ཉར་ཚགས་བྱས་ཡོད་འདུག དགུང་ལོ་ང་བདུན་ལ་ཕེབས་པ་རབ་བྱུང་བཅུ་གཉིས་པའི་ལྕགས་ཕག་ཕྱི་ལོ་༡༧༣༡ ལོར་སླར་ཡང་དགོན་དེའི་ཁྲི་ལ་ཕེབས། 
   དགུང་ལོ་ང་བརྒྱད་ལོར་རྒྱུད་པ་གྲྭ་ཚང་བཙུགས་ཏེ་བླ་མ་དང་སློབ་དཔོན་ཟུང་འབྲེལ་ དུ་མཛད། དགུང་ལོ་རེ་གཉིས་བར་འཆད་རྩོད་རྩོམ་གསུམ་གྱིས་དུས་འདའ་བར་མཛད། མཐར་དགུང་ལོ་དོན་ལྔ་པ་རབ་བྱུང་བཅུ་གསུམ་པའི་ས་སྦྲུལ་ཕྱི་ལོ་༡༧༤༩ ལོར་སྐུ་མྱ་ངན་ལས་འདས་པ་བཅས་སོ། །
༄༅། །དག་ཡིག་བློ་གསར་གཞོན་ནུ་དགའ་བྱེད་ཅེས་བྱ་བ་བཞུགས་སོ།།
ཅོ་ནེ་གྲགས་པ་བཤད་སྒྲུབ།(༡༦༧༥-༡༧༤༩)
༄༅། །ན་མོ་མཉྫུ་ཤྲཱི་ཡེ། དངོས་གྲུབ་འབྱུང་གནས་རྗེ་བཙུན་འཕགས་མ་སྒྲོལ། །འཆི་མེད་ཚེ་ཡི་དཔལ་སྟེར་རྣམ་པར་རྒྱལ། །ཚིག་གི་མཆོག་སྦྱིན་དབྱངས་ཅན་ལྷ་མོའི་ཞབས། །དུས་གནས་བྱང་ཆུབ་བར་དུ་གཙུག་གིས་བསྟེན། །ཡིག་སྡེབ་རྒྱས་པ་གཞན་དུ་བཤད་ཟིན་ཀྱང༌། །འདིར་ཡང་དོན་གཉེར་ཅན་གྱིས་བསྐུལ་བའི་ངོར། །གསར་བུ་དག་ལ་གོ་སླའི་ཚུལ་གྱིས་དང༌། །ཅུང་ཟད་རྟོགས་དཀའ་ཐོར་བུ་བསྡུས་ཏེ་བཤད། །བ་བཀར་ལོགས་བཀར་ད་དཀར་ཁ་དོག་དཀར། །ར་རྐ་ཆུའི་རྐ་ད་དཀའ་མི་ནུས་དཀའ། །བ་བཀའ་བཀའ་ལུང་རོ་བསྐ་བ་སའི་བསྐ། །བ་བཀལ་ཁལ་བཀལ་ཁྲལ་བཀལ་སྐུད་པ་བཀལ། ། ས་སྐལ་ཐོབ་སྐལ་བསྐལ་པ་བ་སའི་བསྐལ། །ར་རྐན་རྐན་ཕུག་བ་བཀན་གྱེན་དུ་བཀན། །བ་སའི་བསྐོས་ནི་དཔོན་དུ་བསྐོས་པ་སྟེ། །བ་རའི་བརྐོས་ནི་ས་སོགས་བརྐོས་པའི་མིང༌། །ས་སྐུར་སྐུར་འདེབས་ནོར་བསྐུར་བ་སའི་བསྐུར། །བ་སའི་བསྐུས་ནི་ཚོན་སོགས་བསྐུས་པའི་མིང༌། །བ་འོག་ར་བརྐུ་མ་བྱིན་ལེན་པའོ། །ད་དཀྲོལ་རོལ་མོ་བརྡུང་བའི་མིང་ཡིན་ཏེ། །བ་བཀྲོལ་བཅིངས་པ་བཀྲོལ་བའི་མིང་དུ་འདོད། །ས་སྐུག་གབ་པ་ལ་ལྐུག་སྨྲ་མི་ཤེས། །ད་དཀུ་སྟ་ཟུར་ས་སྐུ་བླ་མའི་སྐུ། །ར་རྐུ་རྐུན་པོ་བརྐུས་ཟིན་བ་རའི་བརྐུས། །བ་བཀུམ་བསད་པ་ལག་བསྐུམ་བ་སའི་བསྐུམ། །བ་བཀང་སྣོད་བཀང་ཐུགས་བསྐང་བ་སའི་བསྐང༌། །བ་རའི་བརྐྱངས་ནི་རྐང་པ་སོགས་བརྐྱང་བ། །བ་སའི་བསྐྱངས་ནི་དྲིན་གྱིས་བསྐྱངས་པའོ། །བ་བཀོན་གནོད་ལན་ད་དཀོན་རྙེད་དཀའ་དཀོན། །བ་སའི་བསྐོན་ནི་གོས་སོགས་བསྐོན་པའི་མིང༌། །བ་བཀྲ་མདོག་སོགས་བཀྲ་དང་བཀྲ་ཤིས་ཏེ། །ས་བཏགས་སྐྲ་ནི་མགོ་ཡི་སྐྲ་ཡིན་ནོ། །བ་བཀྲག་འོད་ཆེ་ས་སྐྲག་འཇིགས་པའི་མིང༌། །ད་དཀྱིལ་དབུས་ཡིན་ས་སྐྱིལ་ཆུ་སྐྱིལ་སོགས། །བ་བཀྲེན་ནོར་མེད་ས་སྐྲན་ནད་ཀྱི་མིང༌། །བ་བཀའི་བཀྱོན་ནི་བཀའ་བཀྱོན་གནང་བ་སྟེ། །བ་སའི་བསྐྱོན་ནི་རྟ་ལ་བསྐྱོན་པའོ། །མ་མཁུར་མཁུར་ཚོས་འ་འཁུར་ཁུར་པོ་འཁུར། །ད་དགའ་སེམས་དགའ་ར་རྒ་ན་ཚོད་རྒ། །ས་སྒ་རྟ་སྒ་སྨན་ལྒ་ལ་བཏགས་ལྒ། །ད་དགོ་རི་དྭགས་ས་སྒོ་ཁང་པའི་སྒོ། །བ་བགོ་གོས་གོན་བཀའ་བསྒོ་བ་སའི་བསྒོ། །འ་འགོ་ནད་འགོ་ཐོག་མའི་འགོ་པ་སྟེ། །མ་མགོ་ལུས་ཀྱི་མགོ་སོགས་རྩེ་མོའི་དོན། །བ་བགྲོ་བགྲོ་གླེང་ས་སྒྲོ་བྱ་སོགས་སྒྲོ། །བ་བགོས་བགོས་སྐལ་ས་སྒོས་སྒོས་སུ་བཀར། །བ་འོག་ས་བསྒོས་བག་ཆགས་བསྒོས་པའོ། ། ས་སྒར་དམག་སྒར་ད་དགར་ཟུར་དུ་དགར། །ད་དགང་སྣོད་དགང་བ་འོག་ས་བཏགས་བསྒང༌། །བྱ་བའི་གཞུང་སྟེ་ས་སྒང་མཐོ་བའི་མིང༌། །བ་བགམ་ཚོད་ལེན་ས་སྒམ་ཤིང་སྒམ་ཟབ། །ར་རྒྱུ་རྒྱུ་རྐྱེན་ནང་ཁྲོལ་རྒྱུ་མ་སྟེ། །ས་སྒྱུ་སྒྱུ་མ་མཁན་དང་གཡོ་སྒྱུའི་སྒྱུ། །ར་རྒྱབ་ལུས་རྒྱབ་རྒྱོབ་ཅིག་ཅེས་པ་སྟེ། །བ་རའི་བརྒྱབ་ནི་དབྱུག་པས་བརྒྱབ་ཟིན་མིང༌། །ས་སྒྱུག་སྒྱུག་མོ་ར་རྒྱུགས་མགྱོགས་པར་འགྲོ། །བ་བགག་ལམ་བཀག་མནའ་བསྒག་བ་སའི་བསྒག །ད་དགྲོལ་མདུད་ལྷོད་ས་སྒྲོལ་འཇིགས་ལས་སྒྲོལ། །བ་བགྲེས་རྒས་པ་རིགས་བསྒྲེ་བ་སའི་བསྒྲེས། །ར་རྒོང་ཕྱི་དྲོའམ་ཡང་ན་ད་ཡི་དགོངས། །ཕྱི་དྲོའམ་ཤེས་པའི་ཞེ་སར་འདོད་པ་ཡིན། །མ་མགུལ་མགྲིན་པ་འ་འགུལ་གཡོ་ཞིང་འགུལ། །མ་མངའ་ཡོད་པ་ས་སྔ་དུས་ཀྱི་སྔ། །ལ་ལྔ་གྲངས་དང་ར་རྔ་བརྡུང་བྱའི་རྔ། །ས་སྔོ་ཁ་དོག་ར་རྔོ་ནད་ཡིན་ཏེ། །ད་དངོ་གྲི་སོ་བསྔོ་བྱ་བ་སའི་བསྔོ། །མ་མངར་རོ་མངར་ད་དངར་ཚར་དུ་དངར། །ད་དངུལ་རིན་ཆེན་ར་རྔུལ་ལུས་ཀྱི་ཆུ། །ས་སྔགས་གསང་སྔགས་མ་མངགས་ཕོ་ཉ་བཏང༌། །བ་བཅལ་རིན་བཅལ་གཅལ་བཀྲམ་ག་ཡི་གཅལ། །ག་གཅི་རྟུག་པ་ལ་ལྕི་ལྗིད་ལྕི་བ། །མ་མཆུ་ཁ་མཆུ་འ་འཆུ་ཆུ་སོགས་འཆུ། །མ་མཆོར་མཛེས་པ་འ་འཆོར་བྱ་བ་འཆོར། །ག་གཉེན་ཉེ་དུ་མ་མཉེན་རེག་བྱ་འཇམ། །བ་སའི་བསྙེན་ནི་ཉེ་བའི་དོན་དུ་འདོད། །ག་གཉན་ས་བདག་མ་མཉན་ཉན་བྱའི་སྒྲ། །ས་སྙན་སྙན་པ་གཟུགས་བརྙན་བ་རའི་བརྙན། །ས་སྙམ་ཡིད་བསམ་མ་མཉམ་མཚུངས་པའི་མཉམ། །ས་སྙེད་མང་པོ་ར་རྙེད་གསར་དུ་རྙེད། །མ་མཉེད་ཀོ་བ་ལ་སོགས་མཉེད་པའི་མིང༌། །ས་སྙེས་སྔས་ལ་སྙེས་པའོ་བ་རའི་བརྙེས། །གོ་འཕང་ཐོབ་པ་སོགས་ཀྱི་མིང་ཡིན་ནོ། །ག་གཉུག་དབེན་པ་ས་སྙུག་ཤིང་གི་སྙུག །ར་རྙིང་རྙིང་པ་ས་སྙིང་ནང་ཁྲོལ་སྙིང༌། །ར་རྙི་འཛིན་བྱེད་ས་སྙི་སྲ་མིན་སྙི༑ ༑ས་སྙད་སྙད་འདོགས་བཤད་པ་བ་སའི་བསྙད། །ག་གཏར་ཁྲག་གཏར་བྱི་དོར་བ་སའི་བསྟར། །ག་གཏན་རྒྱུན་དུ་ས་སྟན་གདན་གྱི་མིང༌། །བ་འོག་ས་བསྟན་ཆོས་བསྟན་རྒྱལ་བའི་བསྟན། །བླ་མ་བསྟེན་དང་བ་འོག་ར་བརྟན་ནི། །མི་འགྱུར་བརྟན་པ་ཉིད་དུ་འདོད་པ་ཡིན། །ར་རྟེན་མཆོད་རྟེན་ལ་སོགས་རྟེན་གྱི་མིང༌། །བ་འོག་ར་བརྟེན་དེ་ལ་བརྟེན་པའོ། །ག་གཏོགས་དེར་གཏོགས་བ་བཏོགས་སྤུ་བཏོགས་པ། །ར་རྟོགས་དོན་རྟོགས་ལ་ལྟོགས་བཀྲེས་པའི་མིང༌། །ཡང་ན་ར་རྟོག་རྣམ་རྟོག་རྟོག་པའོ། །ག་གཏམ་ཚིག་ཡིན་ཡང་ན་གང་བའི་གཏམས། །བ་ལའི་བལྟམས་ནི་སྐུ་གཟུགས་བལྟམས་པར་འདོད། །ར་རྟག་མི་འཇིག་ས་སྟག་གཅན་གཟན་ཏེ། །བ་བཏགས་ཐགས་བཏགས་བརྟག་དཔྱད་བ་རའི་བརྟག །ལ་ལྟག་གཉའ་ལྟག་ར་རྟོད་ཕུར་བུ་རྟོད། །ས་སྟོད་ལུས་སྟོད་བསྟོད་བསྔགས་བ་སའི་བསྟོད། །བ་བཏོད་སྲོལ་བཏོད་ག་གཏོད་དམིགས་པ་གཏོད། །གོ་གཏུན་གཏུན་བུ་ཐུགས་བསྟུན་བ་སའི་བསྟུན། །ག་གཏེར་མཛོད་ཡིན་ས་སྟེར་གཞན་ལ་སྟེར། །བ་བཏུད་ཞབས་བཏུད་ག་གཏུབས་དུམ་བུར་གཏུབས། །ས་སྟེའུ་མཚོན་ཆ་ར་རྟེའུ་རྟ་ཡི་བུ། །ར་རྟ་དུད་འགྲོ་ལྟ་བྱེད་ལ་ལྟའོ། །མིག་གིས་བལྟས་པ་གཞན་ལ་རག་ལས་བལྟོས། །བས་འཕུལ་ཡིན་ཏེ་ལྟོས་ཤིག་བས་འཕུལ་མེད། །ག་གཏོས་ཁྱོན་ཡིན་རྒྱས་པ་བ་རའི་བརྟས། །ལ་ལྟས་སྔ་རྟགས་སྟེས་དབང་ས་སྟེས་ཡིན། །གཏོལ་མེད་ག་གཏོལ་རྣག་བརྟོལ་བ་རའི་བརྟོལ། །ར་རྟིང་རྟིང་པ་ག་གཏིང་ཆུ་ཡི་གཏིང༌། །བ་བཏགས་ཕྱེ་བཏགས་མིང་བཏགས་སྒྲོ་བཏགས་སོ། །ར་རྟགས་མཚོན་བྱེད་སྒྲུབ་བྱེད་རྟགས་ཀྱང་ཡིན། །ག་གཏོང་སྦྱིན་གཏོང་ས་སྟོང་གྲངས་ཀྱི་མིང༌། །ལ་ལྟོང་མདའི་ལྟོང་བ་བཏུལ་དགྲ་སོགས་བཏུལ། །ག་གཏུལ་སྤོས་གཏུལ་དུད་པ་གཏུལ་བའོ། །ར་རྟབ་ཙབ་ཙབ་བྱིན་པ་བ་སའི་བལྟབས། ། ས་སྟོབས་མཐུ་ཡིན་བ་བཏབ་ས་བོན་བཏབ། །བ་ལའི་བལྟབ་ནི་གོས་སོགས་བལྟབ་པའོ། །ཏོག་རྐྱང་རྩེ་མོ་ག་གཏོག་སེ་གོལ་གཏོག །མ་མཐུ་ནུས་པ་འ་འཐུ་མེ་ཏོག་འཐུ། །འ་འཐུར་འཐུར་དུ་མ་མཐུར་མཐུར་མདའི་མིང༌། །ག་གདའ་ཡོད་པ་བ་བདའ་ཁ་ཟས་ཞིམ། །བ་འོག་ར་བརྡ་ལག་པའི་བརྡ་སོགས་བྱེད། །བ་བདུག་སྤོས་ཡིན་ས་སྡུག་ཡིད་དུ་འོང༌། །ག་གདུག་གནོད་བྱེད་འབུབས་པའི་གདུགས་ཀྱང་ཡིན། །ར་རྡུག་ཐབས་རྡུག་སྡུག་བསྔལ་ས་སྡུག་ཡིན། །ག་གདབ་གསོལ་གདབ་ས་བོན་གདབ་པ་སྟེ། །བ་རའི་བརྡབ་ནི་ས་ལ་བརྡབས་པའོ། །ར་རྡེག་བ་འོག་བརྡེག་ནི་རིམ་བཞིན་དུ། །རྡེག་པར་བྱེད་དང་བརྡེག་པར་བྱས་པའོ། །བ་བཏེགས་གྱེན་བཏེག་ས་སྟེགས་སྟེགས་བུའི་སྟེགས། །ག་གདུང་གདུང་མ་ར་རྡུང་རྔ་སོགས་རྡུང༌། །བ་བདུང་གཞུ་བདུང་ས་སྡོད་མི་འགུལ་སྡོད། །བ་བདེ་བདེ་ལེགས་ས་སྡེ་སྡེ་པའོ། །ར་རྡོ་རྡོ་ཉིད་ས་སྡོ་དོ་སྡོ་བ། །བ་བདོ་རྒྱས་པའམ་དར་བའི་མིང་དུ་འདོད། །ར་རྡུལ་རྡུལ་ཕྲན་ག་གདུལ་གདུལ་བྱའི་མིང༌། །འ་འདུད་གུས་པ་མ་མདུད་མདུད་པའོ། །འ་འདུན་བསམ་པ་མ་མདུན་ལུས་ཀྱི་མདུན། །འ་འདོན་ཆོས་འདོན་ཕྱི་རུ་འདོན་པ་སྟེ། །ག་གདོན་གནོད་བྱེད་ལ་ལྡོན་ལན་སྨྲ་བ། །འ་འདབ་ཉེ་འདབས་ལོ་འདབ་པད་འདབ་སོགས། །ལ་ལྡབ་བསྐྱར་ལྡབ་ར་རྡོབ་ཕེག་རྡོབ་ཡིན། །མ་མདོངས་བྱ་སྒྲོ་ལ་ལྡོངས་ལོང་བ་སྟེ། །འ་འདོང་འགྲོ་བ་འ་འདུར་འདུར་རྒྱུག་བྱེད། །ལ་ཡི་ལྡུར་ནི་ལྡུར་ལྡུར་བྱེད་པའོ། །ག་གདན་སྟན་ཡིན་ལ་ལྡན་ཡོད་པའི་མིང༌། །ས་སྣོད་སྣོད་སྤྱད་ག་གནོད་མི་ཕན་གནོད། །ག་གནག་མདོག་གནག་ར་རྣག་ཁྲག་རུལ་མིང༌། །བ་རའི་བརྣག་ནི་སེམས་ལ་བསམས་པའི་དོན། །ག་གནང་བྱིན་པ་ས་སྣང་བློ་ལ་སྣང༌། །མ་མནན་འོག་མནན་མང་བཏང་བ་སའི་བསྣན། །བ་རའི་བརྣན་ནི་ངེས་བཟུང་ནན་ཏན་མིང༌། །ས་སྣ་དྲི་འཛིན་ར་རྣ་སྒྲ་འཛིན་ཏེ། །ག་གནའ་ཐོག་མ་མནའ་བྱས་མ་ཡི་མནའ། །མ་མནོ་ཡིད་སེམས་ར་རྣོ་རྩེ་མོ་རྣོ། །ག་གནད་གནད་དོན་ལུས་བསྣད་བ་སའི་བསྣད། །མ་མནབས་གོས་གྱོན་ཁ་ཅིག་བ་བནབས་ཟེར། །ས་སྣབས་སྣ་ཡི་སྣབས་དང་ངར་སྣབས་སོ། །ར་རྣམས་མང་པོ་ག་གནམ་ནམ་མཁའི་མིང༌། །བ་འོག་ས་བསྣམས་ཕྱག་ཏུ་བསྣམས་པའོ། །ག་གནངས་སང་ཡིན་གནང་སྦྱིན་ཉིད་ཀྱང་སྟེ། །བ་རའི་བརྣངས་ནི་ཟས་ཀྱིས་བརྣངས་པའོ། །མ་མནར་སྡུག་བསྔལ་ཐག་སྣར་བ་སའི་བསྣར། །ད་དཔའ་དཔའ་བོ་ས་སྤ་མཛེས་པའི་མིང༌། །པད་རྐྱང་པད་པ་རི་སྤང་ས་ཡི་སྤང༌། །ད་དཔང་དཔང་པོ་པར་རྐྱང་སྐུ་གཟུགས་པར། །ས་བཏགས་སྤར་ནི་གནས་སྤར་གོང་དུ་སྤར། །ད་དཔངས་གྱེན་དཔངས་ས་སྤངས་དོར་བའི་མིང༌། །ར་སྦ་ཆུ་འཁྲུགས་ས་སྦ་མི་མངོན་སྦ། །ལ་ལྦ་མགུལ་ལྦ་འབུབས་སྦྲ་ས་བཏགས་སྦྲ། །འ་འབྱེད་སྒོ་འབྱེད་ག་འགྱེད་ཁྲལ་སོགས་འགྱེད། །ད་དམིག་བུ་ག་ར་རྨིག་དུད་འགྲོའི་ལྷམ། །ད་དམོད་དམོད་པ་ས་སྨོད་སྐྱོན་ནས་སྨོད། །ར་རྨ་ལུས་རྨ་ད་དམའ་ས་ཕྱོགས་དམའ། །ད་དམིགས་ཡོད་པ་ར་རྨི་རྨི་ལམ་རྨི། །ད་དམར་ཁ་དོག་ས་སྨར་མང་བའི་དོན། །ས་སྨག་མུན་པ་ད་དམག་གཡུལ་གྱི་མིང༌། །ར་རྨོས་ཞིང་རྨོ་ས་སྨོན་སྨོན་ལམ་འདེབས། །ས་སྨན་འཚོ་བྱེད་ད་དམན་ངན་པའོ། །ས་སྨེ་མི་གཙང་ད་དམེ་དམེ་པོ་སྟེ། ། ར་རྨེད་སྒ་རྨེད་ས་སྨེད་དྲི་བ་དྲིས། །ར་རྩེ་རྩེ་མོ་ག་གཙེ་གནོད་པ་བྱེད། །བ་རའི་བརྩེ་ནི་སྙིང་རྗེས་བརྩེ་བའོ། །ག་གཙིགས་མཆེ་གཙིགས་བ་འོག་ར་བརྩིགས་ནི། །རྩིག་པ་ལ་སོགས་བརྩིགས་པའི་མིང་དུ་འདོད། །ག་གཙག་གཙག་བུ་བ་བཙགས་ཚགས་ཀྱིས་བཙགས། །བ་བཙོན་བཙོན་ཁང་བརྩོན་འགྲུས་བ་རའི་བརྩོན། །ར་རྩལ་སྟོབས་རྩལ་བ་བཙལ་ནོར་སོགས་བཙལ། །ར་རྩྭ་རྩྭ་སྔོན་བ་བཙའ་ལྕགས་ཀྱི་བཙའ། །ར་རྩང་ས་བདག་ག་གཙང་དྲི་མ་བྲལ། །ཙོང་ཙོང་དབྱིབས་ཏེ་བ་བཙོང་སྒོག་པའི་ཕྱོགས། །ར་རྩུབ་རེག་བྱ་ག་གཙུབ་གཙུབ་ཤིང་མིང༌། །བ་བཙམས་གནོད་བྱས་བརྩམ་བྱ་བ་རའི་བརྩམ། །ར་རྩི་རྩི་ཐོག་བ་བརྩི་བརྩི་བར་བྱ། །བ་བཙོད་ཚོས་ཡིན་ར་རྩོད་རྒོལ་བར་བྱེད། །ག་གཙོ་གཙོ་བོ་བ་བཙོ་གསེར་བཙོ་མ། །མ་མཚོ་རྒྱ་མཚོ་འ་འཚོ་སྲོག་འཚོ་བ། །མ་མཚར་མཛེས་པ་འ་འཚར་བྱ་བ་འཚར། །མ་མཚལ་ཚོན་ཡིན་འ་འཚལ་ཤེས་པའོ། །འ་འཚེར་འོད་འཚེར་མ་མཚེར་ལས་ལ་མཚེར། །འ་འཛའ་ཆུད་འཛའ་མ་མཛའ་མཛའ་མཐུན་མིང༌། །འ་འཛད་ནོར་འཛད་མ་མཛད་མཛད་པ་མཛད། །འ་འཛད་ཟད་པ་མ་མཛངས་ཡ་རབས་མཛེས། །ག་གཞེས་བཞུགས་པ་བ་བཞེས་ཇ་སོགས་བཞེས། །ག་གཞོན་ན་ཚོད་བ་བཞོན་བཞོན་པའི་རྟ། །ག་གཞོག་སྦོ་གཞོག་བ་བཞོག་ཤིང་ལས་བཞོག །ག་གཞའ་གཞའ་ཚོན་བ་བཞའ་རློན་གྱི་བཞའ། །ག་གཞི་གཞི་མ་བ་བཞི་གྲངས་ཀྱི་མིང༌། །ག་གཞུ་གཞུ་ཡིན་བ་བཞུ་མར་བཞུ་བ། །ག་གཞག་མཉམ་གཞག་བ་བཞག་ས་ལ་བཞག །ག་གཞིབས་བསྒྲིགས་པ་བ་བཞིབས་འཇིབས་པའི་མིང༌། ། ག་གཟའ་གཟའ་སྐར་བ་བཟའ་ཟས་བཟའ་བ། །བ་བཟས་ཟོས་ཟིན་ག་གཟས་མདའ་སོགས་གཟས། །ག་གཟུང་གཟུང་བྱ་བ་བཟུང་བཟུང་ཟིན་མིང༌། །ག་གཟི་ནོར་བུ་བ་བཟི་ཆང་གིས་བཟི། །ག་གཟོ་དྲིན་གཟོ་བ་བཟོ་གོས་སོགས་བཟོ། །ག་གཟོད་དང་པོ་བ་བཟོད་བཟོད་པའི་མིང༌། །ར་རྐྱང་དུད་འགྲོ་རྭ་ནི་མགོ་ཡི་རྭ༑ ༑ག་གཤོག་འདབ་གཤོག་འདིར་ཤོག་ཤ་རྐྱང་ཤོག །ག་གཤགས་ཤིང་གཤགས་བ་བཤགས་སྡིག་པ་བཤགས། །ག་གཤོལ་ཐོང་གཤོལ་བ་བཤོལ་བྱ་བ་བཤོལ། །བ་བཤར་བྲེ་དང་འཕྲང་ལ་བཤར་བའི་མིང༌། ། ཤིག་རྐྱང་ལུས་ཤིག་བཤིག་པ་བ་བཤིག་གོ། །བ་བཤོས་ཟས་མིང་ག་གཤོས་ཆུ་གཤོས་པ། །ག་གཤིས་གཤིས་ལུགས་གནས་ཚུལ་སྡོད་ལུགས་ཡིན། །ཤུལ་ནི་རྗེས་ཤུལ་བ་བཤུལ་ལམ་གྱི་མིང༌། །སད་ནི་གཉིད་སད་བ་བསད་སྲོག་དང་བྲལ། །སོག་ནི་སོག་པ་ག་གསོག་རྫུན་གྱི་གསོག །སང་ནི་ཐོ་རེངས་སངས་པ་སྒྲིབ་སོགས་སངས། །ག་གསང་སྦས་པ་བ་བསངས་ལྷ་ཡི་བསངས། །སེར་རྐྱང་ཁ་དོག་ག་གསེར་རིན་པོ་ཆེ༑ ༑ག་གསིལ་དུམ་བུར་བ་བསིལ་གྲང་ནས་བསིལ། །སོང་ནི་ཕར་སོང་ག་གསོང་སྦེད་པའི་མིང༌། །ག་གསལ་འོད་གསལ་བ་བསལ་སྐྱོན་སོགས་བསལ། །ག་གསུང་དམ་ཆོས་བ་བསུང་དྲི་ཡི་མིང༌། །བ་བླ་གོང་དང་ཚེ་བླ་རུང་ཆོག་སོགས། །ས་སླ་ལས་སླ་གར་བ་མིན་པའི་སླ། །ག་གླ་རི་དྭགས་རྔན་པའི་གླ་རྣམས་ཡིན། །བ་འོག་ར་བརླ་བརླ་ཤ་ཡ་མ་བརླ། །ཀ་ཀླུ་ཀླུ་ཡིན་ག་གླུ་སྐད་ཀྱི་གླུ། །བ་བླུ་རིན་བྱིན་ས་སླུ་གཞན་གྱིས་སླུ། །བ་སའི་བསླུས་ནི་བསླུས་ཟིན་ཞེས་པའི་ཚིག །ཀ་ཀླུང་མཚོ་སོགས་ར་རླུང་གཡོ་བའི་རླུང༌། །ར་རླངས་དྲོད་རླངས་བ་བླངས་ཁས་བླངས་སོགས། །བ་འོག་བསླངས་པ་གྱེན་བསླངས་སློང་མོ་བསླངས། ། ཀ་ཀློང་དབུས་ཡིན་བ་བློང་ཡིད་བློང་བློང༌། །ས་སློང་ནོར་སློང་སྐྱོན་བརློང་བ་རའི་བརློང༌། །ག་གླང་དུད་འགྲོ་ཚིག་རྩུབ་བ་རའི་བརླང༌། །ཀ་ཀློག་ཆོས་འདོན་ག་གློག་ནམ་མཁའི་གློག །ཟ་ཟློག་ཕྱིར་ཟློག་ས་སློག་ཕྱི་ནང་སློག །པགས་པའི་གོས་ཏེ་ར་རློག་མེད་པར་བྱེད། །ཀ་ཀླད་ཀླད་པ་བ་བླད་སོ་ཡིས་བླད། །ས་སླད་རྗེས་མ་སྐྱོན་བསླད་བ་སའི་བསླད། །བ་བློ་ཤེས་པ་ག་གློ་གློ་བ་དང༌། །སྒ་ཡི་གློ་དང་ལུས་ཀྱི་གཡས་གཡོན་སོགས། །བ་བླུད་ཇ་བླུད་ག་གླུད་འདྲེ་ལ་གཏོང༌། །ག་གླན་ལྷན་པ་གླན་དང་ར་རླན་རློན། །བ་འོག་ས་བསླན་ཕྱོགས་སུ་གཏོགས་པའི་བསླན། །བ་འོག་ར་བརླན་རླན་གྱེས་བརླན་པར་བྱས། །ས་སླེབ་གནས་ཕྱིན་ག་གླེབས་ལེབ་མོ་གླེབས། །ར་རླབས་ཆུ་རླབས་བྱིན་རླབས་བྱིན་རློབས་ཤིག །བ་རའི་བརླབས་ནི་བྱིན་གྱིས་བརླབས་པར་བྱས། །བ་སའི་བསླབ་ནི་བསླབ་བྱ་བསླབས་ཟིན་སོགས། །ག་གླིང་གླིང་བཞི་བརྟན་བརླིང་བ་རའི་བརླིང༌། །ག་གླག་བྱ་གླག་བ་བླགས་རྣ་བ་གཏོད། །བ་འོག་ཀ་བཀླག་དམ་ཆོས་བཀླག་པའི་མིང༌། །བ་འོག་ར་བརླག་ཐལ་བར་བརླག་པའོ། །ར་རླུབས་ཁུང་བུ་ཀ་ཀླུབས་གོས་བཟང་གྱོན། །ཟ་ལ་ལ་བཏགས་ཟླ་གྲོགས་ནམ་མཁའི་ཟླ། །མ་མདའ་སྒྲོ་ལྡན་འ་འདའ་མྱ་ངན་འདའ། །ཟ་ཟློས་བསྐྱར་བ་མ་མདོས་བོན་གྱི་མདོས། །བ་བཀྲི་ཁྲིད་པ་ཞོ་སྤྲི་ས་པའི་སྤྲི། །སྐྲོད་ནི་ཕྱིར་འདེད་སྤྲོད་ནི་འཐབ་མོ་སྤྲོད། ། བ་སའི་བསྐྲད་ནི་གནས་ནས་ཕྱུང་བའོ། །ད་ཀའི་དཀྲུགས་ནི་ཆུ་སོགས་དཀྲུགས་པ་སྟེ། །ས་པའི་སྤྲུག་ནི་གོས་སོགས་སྤྲུག་པའོ། །བ་ཀའི་བཀྲལ་ནི་སོ་སོར་བཀྲལ་བ་སྟེ། །དས་འཕུལ་དཔྲལ་ནི་ཐོད་ཀྱི་དཔྲལ་བའོ། །ཁ་ཁྲག་ཁོང་ཁྲག་ཁྲག་ཁྲིག་ལ་སོགས་ཏེ། །ཕ་ཕྲག་བཅུ་ཕྲག་བརྒྱ་ཕྲག་སྟོང་ཕྲག་སོགས། །ཁ་འཁྲུལ་ཕྱིན་ལོག་ཕ་འཕྲུལ་རྣམ་པར་འཕྲུལ། །ཁ་ཁྲ་བྱ་ཡིན་ཕ་ཕྲ་རྟོགས་པར་དཀའ། །ཁ་ཁྲུ་ལག་ཁྲུ་ཕ་ཕྲུ་རྫ་ཡི་ཕྲུ། །ཁ་ཁྲལ་དཔོན་ཁྲལ་ཕ་ཕྲལ་སོ་སོར་ཕྲལ། །ག་གྲོ་འབྲུ་ཡིན་ད་དྲོ་དྲོད་ཀྱི་མིང༌། །བ་བྲོ་མནའ་དང་གར་གྱི་བྱེ་བྲག་མིང༌། །ག་གྲང་བསིལ་བ་ད་དྲང་དྲང་པོའི་དྲང༌། །བ་བྲང་ལུས་མདུན་ད་དྲངས་ཟས་དྲངས་ཟིན། །ག་གྲངས་ད་དྲངས་ས་མཐའ་ཅན་དག་ནི། །གཅིག་སོགས་གྲངས་དང་གྱེན་ནམ་ཡར་དྲངས་ཟིན། །ད་དྲག་དྲག་པོ་བ་བྲག་རི་ཡི་བྲག །ག་གྲགས་སྒྲ་གྲགས་ད་དྲགས་བྱ་བ་ཐལ། །བ་བྲེགས་བཅད་པ་ད་དྲེགས་ཁེངས་པའི་མིང༌། །ད་དྲིལ་གཅིག་དྲིལ་ག་གྲིལ་གོས་ཀྱིས་གྲིལ། །ད་དྲོས་མེས་དྲོས་བ་བྲོས་གཞན་དུ་བྲོས། །ག་གྲོངས་ཤི་བ་ད་དྲོངས་གྱེན་དུ་དྲོངས། །ག་གྲོད་གྲོད་པ་ད་དྲོད་འོད་ཀྱི་དྲོད། ། བ་བྲོད་བྱ་བའི་ལས་ལ་སྤྲོ་བའོ། །ག་གྲུབ་དོན་གྲུབ་ད་དྲུབ་གོས་དྲུབ་པ། །ག་གྲི་མཚོན་ཆ་ད་དྲི་སྣ་ཡི་ཡུལ། །བ་བྲི་ཁ་བྲི་ཡི་གེ་བྲི་བའི་མིང༌། །དོང་བྲུས་བ་བྲུས་བཞོན་དྲུས་ད་ཡི་དྲུས། །ག་གྲོགས་གྲོགས་མཆེད་ངམ་གྲོག་ས་མཐའ་མེད། །ག་འགྲུབ་དོན་འགྲུབ་ད་འདྲུབ་ཆོས་གོས་འདྲུབ། །བ་བྲུབ་ཆུ་འཁྲུགས་དོང་དུ་སྦས་པའང་ཡིན། །ག་འགྲེ་རིགས་འགྲེ་ད་འདྲེ་གནོད་པའི་འདྲེ། །ད་དྲེད་དུད་འགྲོ་བ་བྲེད་འཇིགས་པའི་མིང༌། །ག་འགྲངས་ལྟོ་འགྲངས་བ་འབྲངས་རྗེས་སུ་འབྲངས། །ག་འགྲུལ་མགྲོན་པོ་ད་འདྲུལ་རུལ་བའི་མིང༌། །ད་འདྲི་གཏམ་འདྲི་བ་འབྲི་ཡི་གེ་འབྲི། །ད་དྲིས་གཏམ་དྲིས་བ་བྲིས་ཡི་གེ་བྲིས།། ག་འགྲེལ་དོན་འགྲེལ་བ་འབྲེལ་རག་ལས་འབྲེལ། །བ་འབྲོས་འཇིགས་འབྲོས་ག་འགྲོས་རྟ་ཡི་འགྲོས། ། བ་འབྲས་འབྲུ་ཡིན་ག་འགྲས་ཞེ་འགྲས་པ། །ག་འགྲིལ་འཐུར་འགྲིལ་ད་འདྲིལ་གཅིག་ཏུ་འདྲིལ། །ད་དགྲ་གནོད་བྱེད་ས་སྒྲ་མཉན་བྱའི་སྒྲ། །ས་བཏགས་ག་སྒྲོན་སྒྲོན་མེའམ་སྟེང་དུ་སྒྲོན། །ས་བཏགས་བ་སྦྲོན་ར་མདའ་བྱེད་པར་སྦྲོན། །ག་སྒྲིབ་སྒྲིབ་པ་བ་སྦྲིད་ལུས་སྦྲིད་པ། །བ་སའི་བསྒྲགས་ནི་སྒྲ་བསྒྲགས་བྱས་པའི་མིང༌། །ས་བཏགས་བ་སྦྲགས་ཉིས་སྦྲགས་སུམ་སྦྲགས་སོགས། །ག་གཅུགས་མཛའ་བ་བ་བཅུག་ནང་དུ་བཅུག །ག་གཅོད་ཤིང་གཅོད་སྒྲོ་འདོགས་ལ་སོགས་གཅོད། །ད་འོག་པ་དཔྱོད་གང་ཡིན་དཔྱོད་པ་སྟེ། །ས་བཏགས་སྤྱོད་པ་བྱ་བ་སྤྱོད་པའོ། །བ་བཅད་ཤིང་བཅད་ད་དཔྱད་རྟོགས་པའི་དོན། །ས་བཏགས་སྤྱད་པ་བྱ་བ་བྱས་པའི་མིང༌། །ག་གཅིན་བཤང་བ་འབྱར་བྱེད་ས་བཏགས་སྤྱིན། །ཆན་ནི་འབྲས་ཆན་མ་མཆན་ཡི་གེའི་མཆན། །འ་འཆི་སྲོག་འགག་མ་མཆི་འགྲོ་བའི་མིང༌། །ཉ་ཉོས་ནོར་ཉོས་མ་མྱོས་ཆང་གིས་མྱོས། །ག་ཡི་གཡར་ནི་གཡར་པོ་བྱས་པ་སྟེ། །ད་འོག་དབྱར་ནི་དུས་ཀྱི་དབྱར་ཡིན་ནོ། །ག་གཡང་འབོད་པ་དཔལ་གྱི་གཡང་ཡིན་ཏེ། །ད་དབྱངས་ཡན་ལག་དྲུག་ཅུ་གསུང་གི་དབྱངས། །དེས་མཚོན་གཞན་དག་དཔྱད་དེ་ཤེས་པར་བྱ།། །།ཞེས་དག་ཡིག་བློ་གསར་གཞོན་ནུ་དགའ་བྱེད་ཅེས་བྱ་བ་འདི་ནི་དོན་གཉེར་ཅན་འགའ་ཞིག་གིས་བསྐུལ་བའི་ངོར་ཤཱཀྱའི་དགེ་སློང་བཤད་སྒྲུབ་མིང་ཅན་གྱིས་སྦྱར་བའི་ཡི་གེ་པ་ནི་ཀུན་དགའ་ནོར་བུའོ། ། བཀྲ་ཤིས།
མཆན།     དག་ཡིག་འདི་ནི་སེར་སྨད་དཔེ་མཛོད་ཀྱིས་ཤིང་པར་དཔེ་གཟུགས་ལྟར་ཡོད་པ་གཞིར་བཞག་སྟེ་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །ཅོ་ནེ་གྲགས་པ་བཤད་སྒྲུབ་ནི། མདོ་སྨད་ཅོ་ནེ་དཔོན་གྱི་མངའ་འོག་ཐུའུ་ཇུའི་ཡུལ་གྱི་བྱེ་བྲག་གཡོ་སའམ་རབ་སོ་ཞེས་པར་ཡབ་གཟུངས་འབུམ་སྐྱབས་དང་ཡུམ་སྐལ་བཟང་སྨན་གཉིས་ཀྱི་སྲས་སུ་རབ་བྱུང་བཅུ་གཅིག་པའི་ཤིང་ཡོས་ཕྱི་ལོ་༡༦༧༥ ལོར་འཁྲུངས། དགུང་ལོ་བདུན་པ་ནས་ཡབ་ཀྱི་རྗེས་སུ་འབྲངས་ཏེ་ཡི་གེའི་འབྲི་ཀློག་དང་འདོན་ཆ་ལ་སྦྱངས། དགུང་ལོ་དགུ་པར་ཅོ་ནེ་དགོན་ཆེན་ཏིང་འཛིན་དར་རྒྱས་གླིང་དུ་ཁྲི་ཆེན་དགེ་འདུན་གྲགས་པའི་དྲུང་ནས་རབ་ཏུ་བྱུང༌། དེ་ནས་ལོ་འགའི་རིང་ཆོས་སྤྱོད་སོགས་བློ་འཛིན་མཛད། སྨན་པ་སྟག་རིས་དགེ་སློང་གི་དྲུང་ནས་སྨན་དཔེ་གསན་སྦྱོང་གིས་ནད་བཅོས་ཀྱི་བྱ་བ་ཅུང་ཟད་སྒྲུབ། དགུང་ལོ་ཉེར་གཅིག་ལ་དབུས་ཕྱོགས་སུ་ཕེབས། དགུང་ལོ་ཉེར་གཉིས་ལོར་སེ་ར་སྨད་ཐོས་བསམ་གླིང་གྲྭ་ཚང་དུ་ཆོས་ཞུགས་མཛད། རྗེ་བཀྲ་ཤིས་དཔལ་བཟང་དགེ་རྒན་དུ་བསྟེན་ནས་གཞུང་ཆེན་བཀའ་པོད་ལྔར་གསན་བསམ་གནང༌། 
   དགུང་ལོ་སོ་གཅིག་ལ་ལྷ་ལྡན་སྨོན་ལམ་ཆེན་མོར་གྲྭ་སྐོར་གྱིས་མིང་བཏགས་བཞེས་རྩིས་ཀྱང་དབུས་སུ་དུས་འཁྲུག་བྱུང་བས་སྡེ་སྲིད་སྐུ་གཤེགས། ལོ་དེའི་ཟླ་བ་བརྒྱད་པར་གྲུབ་མཐའ་རིས་མེད་ཀྱི་འདུས་སྡེ་ཉིས་ཁྲི་ལྷག་ཙམ་འཚོགས་ཏེ་སྨོན་ལམ་འཕར་མའི་སར་སློབ་དཔོན་ཚུལ་ཁྲིམས་རིན་ཆེན་གྱི་བཀའ་བཞིན་མཚན་བཏགས་བཞེས། རྗེ་ཉིད་གཙང་བཀྲ་ཤིས་ལྷུན་པོར་ཕེབས་ནས་པཎ་ཆེན་བློ་བཟང་ཡེ་ཤེས་ཀྱི་དྲུང་དུ་བསྙེན་རྫོགས་ཀྱི་སྡོམ་པ་བཞེས། དབུས་སུ་ཕེབས་ནས་དགའ་ལྡན་དང་འབྲས་སྤུངས་བཅས་སུ་དམ་བཅའ་བཞག་པས་ཚང་མ་ངོ་མཚར་བ་བྱུང་ཞིང༌། དགུང་ལོ་སོ་གཉིས་ལ་ཕེབས་སྐབས་མདོ་སྨད་ཅོ་ནེ་དགོན་དུ་ཕྱིར་ཕེབས། སྐབས་དེར་ཅོ་ནེ་བསྟན་པའི་མངའ་བདག་གོ་ཤྲི་ནང་སོ་ཡིས་དེ་ཉིད་ཕོ་བྲང་དུ་གོང་མ་མཇལ་བའི་སྐབས་ཀྱི་བཀའ་མངགས་ལྟར་ནང་སོས་ཤིང་རྟ་ལོར་དགོན་པ་དེར་མཚན་ཉིད་གྲྭ་ཚང་ཞིག་གསར་དུ་བཙུགས། 
རྗེ་ཉིད་དགུང་ལོ་བཞི་བཅུ་ལ་ཕེབས་སྐབས་དགོན་དེའི་བླ་མ་མཛད། དགུང་ལོ་ཞེ་དྲུག་ལོར་གྲྭ་ཚང་བླ་མ་དགོངས་ཞུ་གནང་ནས་ལོ་བདུན་ཙམ་རིང་ལམ་གཙོ་གསུམ་སོགས་བསྟན་བཅོས་མང་དག་བཀའ་རྩོམ་མཛད། རྗེ་འདི་ཉིད་ཀྱིས་མདོ་སྔགས་ཆོས་རྒྱུད་ཀྱི་བླ་རབས་དང༌། སྔགས་རིམ་གྱི་སྙིང་པོ་བསྡུས་པ། གསང་བདེ་འཇིགས་གསུམ་གྱི་བླ་མའི་རྣལ་འབྱོར། ཀུན་རིག་ཕྱོགས་བསྒྲིགས་མ། སྣོད་བཅུད་ཀྱི་རྣམ་གཞག བྱང་ཆུབ་ལམ་རིམ་གྱི་དམར་ཁྲིད་ཅུང་ཟད་རྒྱས་པ། གྲུབ་མཐའ་བཞིའི་ལུགས་ཀྱི་ལྟ་བའི་རྣམ་གཞག དེའི་ཊཱིཀྐ་ཡོངས་རྫོགས་ཏེ་གསང་བ་འདུས་པའི་བདག་བསྐྱེད་བསྒྲིགས་མ། བདེ་མཆོག་རྩ་རྒྱུད་ཀྱི་ཊཱིཀྐ། ཆོས་མངོན་པ་མཛོད་ཀྱི་ཊཱིཀྐ་དགོངས་པ་རབ་གསལ། དབུ་མ་རྩ་བ་ཤེས་རབ་ཀྱི་ཊཱིཀྐ་རྣམ་བཤད་རིགས་པའི་རྒྱ་མཚོར་འཇུག་པའི་གྲུ་གཟིངས་སོགས་གསུང་རྩོམ་པོད་བཅུ་གཅིག་དང་གླེགས་བམ་༢༧༩ ཚང་མ་《ཅོ་ནེ་གྲགས་པ་བཤད་སྒྲུབ་ཀྱི་གསུམ་རྩོམ་ཕྱོགས་བསྒྲིགས་》ནང་འདུའོ། །དེ་ལས་ད་དུང་རྗེ་འདི་ཉིད་ཀྱིས་《བསྟན་འགྱུར་དཀར་ཆག་》ཁ་ཤས་ཤིག་ལེགས་སྒྲིག་མཛད་ཡོད་པ་ད་ལྟ་པེ་ཅིན་རྒྱལ་ཁབ་མི་རིགས་དཔེ་མཛོད་ཁང་དུ་ཉར་ཚགས་བྱས་ཡོད་འདུག དགུང་ལོ་ང་བདུན་ལ་ཕེབས་པ་རབ་བྱུང་བཅུ་གཉིས་པའི་ལྕགས་ཕག་ཕྱི་ལོ་༡༧༣༡ ལོར་སླར་ཡང་དགོན་དེའི་ཁྲི་ལ་ཕེབས། 
   དགུང་ལོ་ང་བརྒྱད་ལོར་རྒྱུད་པ་གྲྭ་ཚང་བཙུགས་ཏེ་བླ་མ་དང་སློབ་དཔོན་ཟུང་འབྲེལ་དུ་མཛད། དགུང་ལོ་རེ་གཉིས་བར་འཆད་རྩོད་རྩོམ་གསུམ་གྱིས་དུས་འདའ་བར་མཛད། མཐར་དགུང་ལོ་དོན་ལྔ་པ་རབ་བྱུང་བཅུ་གསུམ་པའི་ས་སྦྲུལ་ཕྱི་ལོ་༡༧༤༩ ལོར་སྐུ་མྱ་ངན་ལས་འདས་པ་བཅས་སོ། །
དག་ཡིག་མཁས་པའི་འབྱུང་གནས་ལས་བརྡ་གསར་རྙིང་གི་སྐོར་བཞུགས་སོ། །
ལྕང་སྐྱ་རོལ་པའི་རྡོ་རྗེ།(༡༧༢༠-༡༧༨༦)
ཐོག་མར་དགེ་བ་ཀླད་ཀྱི་དོན།
དག་ཡིག་མཁས་པའི་འབྱུང་གནས་ཞེས་བྱ་བ་ལས་བརྡ་གསར་རྙིང་གི་སྐོར་བཞུགས་སོ། །
བར་དུ་དགེ་བ་གཞུང་གི་དོན།
གཉིས་པ་ཐུན་མོང་ལ་མཁོ་བ་བརྡའ་གསར་རྙིང་གི་རྣམ་གཞག་བཤད་པ་ལ། ཀྭ་ནི་ཀྱེ། གག་ནི་གང༌། ཏེ་པོར་ནི་ཤིན་ཏུ། བྷེམ་པ་ནི་སྒོམ་པ། སྐྱོར་སྐྱོར་ནི་ཡང་ཡང༌། ཚ་བ་ནི་དྲོ། བླ་འོག་ནི་སྟེང་འོག རམ་ཕྱིས་ནི་སྣག་བུམ། བླ་སྐྱལ་བ་ནི་མི་ཟད་པ། འཚལ་མ་འཚལ་བ་ནི་ཟས་ཟ་བ། རྩ་ལག་ནི་གཉེན། གཉའ་བོ་ནི་དཔང་པོ། བསྐྱུད་པ་དང་བསྙེལ་བ་ནི་བརྗེད་པ། གྱ་བ་ནི་ཉམས་པ། གྱག་པ་ནི་བརླག་པ། དཔུང་པོ་ནི་ཕུང་པོ། ཞིག་གུ་ནི་སྨོན་པ། ཡེ་འབྱམས་ནི་སྟོང་ཉིད། དབལ་ནི་ཏོག་སོགས། ངོ་ག་ནི་སྣང་ངོར། གམ་ཡོ་ནི་ཉེ་འཁོར། དམུས་བྱུང་ནི་ཚི་ཆད་དམ་ཡི་ཆད། ཐེན་ཁྱེར་ནི་ཅ་རེ། ག་ཞ་ནི་བཞད་གད། ཡ་ལད་ནི་གོ་ཆ། གནའ་མ་ནི་ཐོག་མའམ་སྔོན། ཅོག་ནི་ཀུན། ཕྱི་མོ་ནི་རྩ་བ། སྦྲེབས་པ་ནི་སྐེམ་པ། སྤྱིའུར་ནི་བྱི་བོ། རོད་པ་ནི་རྣམ་པ། འོ་ཅོག་ནི་མ་ལུས། མདུང་ངོར་ནི་རྒྱན་འགྱེད། ཆམ་དུ་མི་སྐྱེར་བ་ནི་གཏན་དུ་མ་སྐྱེས་པ། རྒྱོལ་བ་ནི་རྒོལ་བ། ནོད་པ་ནི་བཞག་པ། ཁུ་བ་ནི་འཆགས་པ། ཐ་ཚིག་ནི་རྩ་བ་འམ་ཚིག་གི་དོན། བསྟི་པ་ནི་ངལ་གསོ། བརྣག་པ་ནི་བསམ་པ། བརྣབ་པ་ནི་འདོད་པ། བཏུང་བ་ནི་སྤྱོད་པ། སྨྱང་བ་ནི་བརྐྱང་བ། ནམ་ཞར་ནི་ནམ་ཡང༌། གཞུར་ནི་གཞུང༌། འོན་ཏང་ནི་འོན་ཀྱང༌། དབྲག་ནི་བར། ཕྱམ་ཕྱད་དམ་ཆམ་ཆད་ནི་མཉམ་ཉིད། འཛར་བ་ནི་མཛའ་བ། རྨ་ག་ཆད་ནི་ཡང་དག བསྟར་བ་ནི་བྱི་དོར་རམ་གཟབ་པ་སོགས།
    བཞབ་པ་ནི་འཇམ་པ། གཏིང་ཕྱིན་ནི་དཔྱིས་ཕྱིན། བྲོ་ནི་མནའ། ཆང་ཁྱུ་ནི་ཚོགས་པ། སྤ་ལོ་ནི་སྤོབས་པ། ཐ་རམ་ནི་ངན། བརྙང་ནི་འཁྲུ་བ། དབྱེ་ནི་ཐང༌། བསྙིལ་བ་ནི་དོར་བ། གཞག་ཡང་ནི་གཞན་ཡང༌། རྒྱ་ཡིས་བཏབ་པ་ནི་ཐ་མི་དད་པ། འགོ་ནན་ནི་ཐོག་མ། འཇི་བ་ནི་འདོད་པ། མཐོང་ག་ནི་བྲང༌། ལག་པ་བསྙལ་བ་ནི་ལག་པ་བཀྲུས་པ། གླམ་པ་ནི་སྣམ་བུ་འཐུག་པོ། ཁྲ་ཁྲོ་ཅན་ནི་སྤྲོ་ཐུང་བ། རུང་ཁུས་ཟ་བ་ནི་གཏུམ་པ། ཇེ་ནི་དང་པོའམ་རེ་ཞིག་ལའང་འཇུག གཞི་བོ་ནི་གཞི་མ། ཇི་འོས་ནི་འཚམ་པ༑ གནོང་བ་ནི་ཉེས་པ། མི་བཀུར་བ་ནི་ཁས་མི་ལེན་པ། གཟོན་པ་ནི་མི་ཉན་པ། འཆབ་པ་ནི་གསང་བའམ་སྦེད་པ། བཅབས་པ་ནི་སྦས་པ། འཛན་དཀའ་ནི་སྦྱོར་དཀའ། འཁུ་བ་ནི་ཞེ་སྡང་བའམ་ལོག་པ༑ བཅིལ་བ་ནི་བཅོམ་པ། གྱ་ཙོམ་པ་ནི་མ་བརྟགས་པ། རྣ་བླགས་ནི་རྣ་གཏད། ཐ་ཆད་ནི་ངན་པ། ཆ་བ་ནི་སྐེག་པ། གཟན་པ་ནི་གསན་པ། སྩེལ་བ་ནི་སེལ་བ། འཕྱེ་བ་ནི་འགྲོ་བ། སྨྲེང་ཚིག་ནི་གསང་ཚིག སྨྲེང་ནི་སྨྲ་བ། སྨྲེ་བ་ནི་ངན་པར་སྨྲ་བ། རྨས་པ་ནི་དྲིས་པ། མི་འཇབ་པ་ནི་རྩུབ་པ། བླ་མཐང་ནི་སྟོད་སྨད་དམ་ཕྱི་ནང༌། སྟོས་པ་ནི་འབྲིམ་པའམ་སྟེར་བ། བརྟ་པ་ནི་རྒྱས་པར་བྱ་བ། བརྟས་པ་ནི་རྒྱས་པ། ད་ཀོ་ནི་ད་ནི། འདི་ཀོ་ནི་འདི་ནི། བཀོན་པ་ནི་ཁྲོ་བ། ཇི་ག་ནི་བརྟག་པ། ཁྱོ་ཤུག་ནི་བཟའ་ཚོ། གཞོལ་བ་ནི་འབབ་པ། རིང་བ་ནི་རྫུད་པའམ་ངན་པ། ཉིས་ན་ནི་བརྟགས་ནའམ་རྣམ་པ་གཉིས་སུ་ན། ཐ་བ་ནི་རེངས་པའམ་ཉོན་མོངས། མཐར་གྱིས་ནི་རིམ་གྱིས། གཞར་ཡང་ནི་སླར་ཡང་ངམ་ནམ་ཡང༌། བཤོ་བ་ནི་འཁྲིག་པ། གར་ཡང་ནི་གང་ཡང༌། མནོས་པ་ནི་བསམས་པ། རེད་པ་ནི་གྲུབ་པ། གྱ་ནོམ་ནི་ཕུན་སུམ་ཚོགས་པ། མགོ་མཉམ་ནི་དུས་མཉམ། སྡུམ་པ་ནི་ཁང༌པ། པོག་ནི་སྤོས། པོག་པོར་ནི་སྤོས་ཕོར། ཤ་དག་ནི་ཤ་སྟག བཀོལ་བ་ནི་བསྐོས་པ། འཇུད་པ་ནི་འཇུག་པ། རྡུབ་པ་ནི་འདུས་པ། ཚམ་ངམ་ནི་འཇིགས་སྟངས། བབ་ཆོལ་ཕྱར་ཡང་ནི་མ་བསམ་པར་འཕྲིན་ལན། དབུད་ནི་དབུས། སྣམ་ལོགས་ནི་ཟུར་རམ་རྒྱབ། སྣྲེལ་ཞི་ནི་འཕྲེད་དམ་ལོགས་སམ་འཆོལ་བ། ཉོད་པ་ནི་ཟས། རོད་པ་ནི་གོས། ཡེང་ཡེ་ནི་ངེས་པར། བསྟིར་མེད་ནི་མནར་མེད། སྦྲིབས་པ་ནི་ལོགས་པ། བྲུ་ཚ་བ་ནི་བཀྲེས་པ། བས་པ་ནི་ཟད་པའམ་མཐའ་དག་པ། རམ་ཤག་ནི་འབྱོར་བ། མཐའ་གྲུ་ནི་རྒྱ་ཁྱོན། མནབ་རྩལ་ནི་ཁ་ཟས། ཁོས་ནི་འདུན་མ། ཆབ་མི་འཚལ་བ་ནི་ཆུད་མི་ཟ་བ། ཇི་རོབ་ནི་ཇི་ཕྱིར། གཡེར་བོ་ནི་མཁས་པ་འམ་གྲུམས་པ། 
    བསྐྱུད་པ་ནི་བརྗེད་པ། ཁད་ཀྱི་ནི་དལ་བུ། བྱུར་ནི་མྱ་ངན། གཏུགས་པ་ནི་ཆད་པ། ཡོལ་གོ་ནི་སྣོད། བསྙེ་བ་ནི་འཇིགས་པ། བསྙེམས་པ་ནི་ང་རྒྱལ། ཡུག་པ་ནི་རྐང་བ། སུག་པ་ནི་ལག་པ། རྒྱ་ཅང་ནི་སྐ་རགས། གུར་བུ་ནི་གྲུ་བཞི། གྱི་ན་ནི་དམན་པ། ཁོ་ལག་ནི་མཆུ་ཞེང། བརྟང་བ་ནི་གློ་བུར་བ། མི་ཡོག་པ་ནི་ཁེབས་པ། འུབས་པ་ནི་འདུས་པ། ཁུད་པ་ནི་སྐྱེས་སམ་རྫངས། སླགས་པ་ནི་བཀོད་པ། ཕྱང་ཆད་ནི་ཐག་བཅད། ལ་གོར་ནི་སྐྱེན་པ། མུར་འདུག་ནི་མུ་སྟེགས། ཐལ་བྱུང་ནི་མ་ལུས། ཅོ་འདྲི་ནི་མཐོ་འཚམ། གཞེར་བ་ནི་བསྟེན་པ། ཡེལ་འཕྱོས་ནི་ཟུང་འཇུག འཕྲོད་ནི་ཚོགས་པ། ཕྱ་ལེ་བ་ནི་མཉམ་པ། ཆིབ་པ་ནི་ཁྱབ་པ། ཁོས་པ་ནི་འདུན་པ། ངོ་མཐོན་ནི་ནན་གྱི། མོལ་བ་ནི་གཏམ་མམ་གྲོས། ཚུད་མོ་མཁན་ནི་རྐོས་མཁན། གྱིན་འདས་ནི་རང་བཞིན། གོ་འདུན་ནི་ཚོགས་ཤིང་འདུ་བ། གཞུར་བརྟག་ནི་ཟུར་ཟ་བ། མྱག་ཕྲན་ནི་མདའ། ཉེར་བསྡོགས་ནི་སྟ་གོན་ནམ་སྔོན་འགྲོ། གོར་མ་ཆག་དང་གོར་མ་བཀུམ་པ་ནི་ཐེ་ཚོམ་མེད་པ། གནམ་རུ་ནི་གཞུ། སྦྲུག་པ་ནི་ཟད་པ། བཀར་བཏགས་ནི་ཁྲིམས་བསྒྲགས་པ། ཕུང་ཀྲོལ་ནི་དོན་མེད་པ། ལྷགས་པ་ནི་གཏད་པ། ཕྱར་གཡེང་ནི་རྣམ་གཡེང༌། སྒམ་པ་ནི་ཟབ་པ། བགམ་པ་ནི་ཉམས་སད་པ། མནབས་པ་ནི་གྱོན་པ། རྩེག་ལོག་ནི་ཕྲན་ཚེགས་སམ་སྲེད་ཞེན་ཆེ། ཚར་ཕྱིན་ནི་མཐར་ཕྱིན། གཟས་པ་ནི་བརྡེག་པར་བརྩམས་པ། ཕོན་པོ་ནི་ཚོགས་པ། འཆེལ་བ་ནི་ཞེན་པའམ་འཆད་པ། ཐ་རམས་ནི་གཏམས་པ། ཕྱིས་བུ་ནི་སྣོད། རྩེར་ཕྱིབས་ནི་མཐར་ཕྱིན། གླལ་བ་ནི་ཁ་གདངས་སམ་རྣམ་པར་བསྒྱིངས་པ། ཀྲུབས་པ་ནི་ཕུབ་པའམ་གྱོན་པ། གཡེམ་པ་ནི་འདོད་པ། མུ་ཅོར་ནི་ཁ་ཟེར་བའམ་ཁ་དྲག གནམ་པོ་དྲང་པོ། ཁོར་ཟུག་ནི་ཁོར་ཡུག མ་རེད་པ་ནི་མ་གྲུབ་པ། གོ་འདུན་ནི་གང་མོས། མོང་དུ་ཆུད་པ་ནི་ཁོང་དུ་ཆུད་པ། རླིབས་པ་ནི་རྒྱ་ཆེ་བ། མཆིལ་བ་ནི་ལྕགས་ཀྱུ། འགྱེད་པ་ནི་འགྱོད་པ། འགྱེར་བ་ནི་སྤོང་བ། གེར་མ་ནི་རག་མ། རུམ་པ་ནི་ལྟོ་བའམ་ཕག ཕོམ་པ་ནི་བུམ་པ། རྟོན་པ་ནི་འདོད་པའམ་རྗེས་སུ་འབྲང་བ། འགེམས་པ་ནི་འཇོམས་པ། སྙུགས་སུ་ནི་ཡུན་དུ། དཔྲོག་པ་ནི་འཕྲོག་པ། གླེབས་པ་ནི་མནན་པ། གལ་གྱིས་ནི་ནན་གྱིས་སམ་རྒྱལ་གྱིས། འཇེན་པ་ནི་དངོས་པོ། རླུགས་པ་ནི་ལུག་པ། ནོངས་པ་ནི་ཉེས་པ། འཕྱེ་བོ་ནི་གོང་པོའམ་ཡན་ལག་མེད་པར་ལྟོ་བས་འགྲོ་བ། ལྕེ་རྟེན་ནི་བརྗོད་པའམ་སྙད་འདོགས་པ། 
    སྲིབས་པ་ནི་བསྒྲིབས་པའམ་གྲིབ་རིའམ་མཚན་མོ། སླག་པ་ནི་པགས་པའི་གོས། སྡོད་པ་ནི་འཕེན་པ། ཁོལ་མའམ་བ་གླང་མིག་ནི་སྐར་ཁུང༌། འགྲིམ་པ་ནི་འགྱེད་པ། མུར་ཐུག་ནི་མཐར་ཐུག ཕོལ་བ་ནི་རྟོགས་པ། ལ་ཟླས་པ་ནི་ཐག་བཅད་པ། ལ་ཟློ་བ་ནི་མཐའ་འགེགས་པའམ་ཐག་གཅོད་པ། མི་ཆ་བ་ནི་མི་ཤེས་པ། ཆ་མེད་ནི་རྒྱུས་མེད། གཏོལ་མེད་ནི་ཐབས་མེད། ཅི་གར་ནི་ཇི་ལྟར། ཅི་ཆིབ་ནི་མཐར་ཕྱིན། གར་ཅིག་ནི་གང་ཞིག སྨྱན་ཀ་ནི་གཉེན་ཀ འབགས་པ་ནི་ཉམས་པ། དམུན་པ་ནི་བླུན་པ། ཤོབ་དང་ཤོ་བེ་ནི་རྫུན། ཤིང་ཟན་ནི་རོ་ཟན། ཤིད་ནི་གཤིན་པོ་ལ་དམིགས་པའི་དགེ་བ་བསྒྲུབས་པ། ཕྲུ་མ་ནི་ཕོ་བྲང་ངམ་དམག་སྒར། སྤོང་བ་ནི་རྩེ་བ། བརྟུན་པ་ནི་བརྩོན་པ། སྒོ་འཕར་ནི་སྒོ་གླེགས། སྤྱོས་པ་ནི་བསྡིགས་པ། སྙོམ་པ་ནི་གཡེལ་བའམ་སྙོམ་ལས། དབྱེ་ཚོང་ནི་ཚོང་ཁང༌། ཐང་ལ་ནི་བཀྲམ་པ། བསླན་པ་ནི་བསྡུས་པའམ་ཕྱོགས་གཏོགས། ཚོག་ཕོར་ནི་རྫོགས་པར། རྭ་བ་ནི་བཅད་པའམ་གཞོགས་པ༑ གཟེངས་པ་ནི་བརྐྱང་བའམ་གཟི་བྱིན། འཚེག་པ་ནི་འཇིག་པ། གློས་པ་ནི་རྨོངས་པ། རྨེན་མེད་ནི་གཏན་མེད། གཡེན་སྤྱོ་བ་ནི་ཅོ་འདྲི། གཡམ་ནི་ཞར། རྨེད་པ་ནི་གསོལ་བའམ་དྲི་བ། སློང་ཕོར་ནི་ལྷུང་གཟེད། བྱ་མ་རྟ་ནི་ཉན་རྣའམ་བང་ཆེན། འབྲོ་འཚལ་ནི་ནད་པ། རྣང་ནི་ཞིང༌། ད་བུར་ནི་སྲེག་གནས། བསྙད་པ་ནི་བཤད་པ། གཙུག་ལག་ནི་སྡེ་སྣོད་དམ་གསུང་རབ། གོ་རེ་ནི་རྫོགས་པ། བརླང་པོ་ནི་རྩུབ་མོ། གཞོགས་སྟེགས་ནི་སྒེག་ཆོས། ཤུར་བུ་ནི་སྐ་རགས། གཏོས་པ་ནི་ཚད་མེད། སྦད་ནི་པུ། བརྩང་བ་ནི་བསང་བ། འཛན་མོ་ནི་བགྲོད་བྱ། འཛན་ཕོ་ནི་བགྲོད་བྱེད། འཇུད་མཐུན་ནི་སྨད་འཚོང༌། འགྲེ་བ་ནི་གཡོ་བ། འཐུར་བ་ནི་འཁྲུགས་པ། འཐབ་ཀྲོལ་ནི་གནོད་རྒྱུ། དོ་ཟན་ནི་མཆིང་བུ། ཁོང་སྙོམ་པ་ནི་སྒྱིད་ལུག་པ། དཀྱུས་མོ་ནི་མགྱོགས་པ། དང་ལ་ནི་རྫིང་བུ། ཀླབ་པ་ནི་ལ་བ། དམ་རྒྱ་ནི་ཁྲིམས། ཞ་སྒྲེ་ནི་རྣ་མེད། ལྟག་སྒྲེ་ནི་ལྟག་ཐེར། གོར་མོ་ནི་སྡང་སེམས། སྦུབ་མོ་ནི་བོར་ཤུགས། སྣ་སྦྲང་ནི་མདེའུ། བཤུག་པ་ནི་བསླང་བ། པུས་མཁྱུད་ནི་སྒོམ་ཐག གཡར་ནི་གདོང་ངམ་མདུན། བྱུར་བུ་ནི་སྤུང་བ། ཐགས་རན་ནི་བཏགས་པ། རྨས་པ་ནི་ཉམས་པ། མངན་ནི་མཐུ། གསུག་པ་ནི་རྔན་པ། བརྔན་པ་ནི་མཆོད་པ། རྣམ་འདལ་ནི་རྣམ་འདུད། དཔྲེས་པ་ནི་བརྫེས་པ། བསེན་ཁུས་ནི་གཉེན་བསླུས། བརྒྱད་བཀག་ནི་བཀྱོན་པ། 
    བཟླུགས་པ་ནི་ཞུས་པའམ་དྲིས་པ། འོ་ནི་ནི་ཁོ་ནིའམ་འདི། མི་སློན་ནི་མི་བཟློག འབྲོངས་ནི་ཉེ་བར་བསྟེན་པ། གོ་ར་ནི་བཙོན་ར། ཡ་མ་བརླ་ནི་སྙིང་པོ་མེད་དམ་མི་བདེན། སླར་རོལ་ནི་ཕྱི་རོལ། ཆང་ཐུབ་ནི་གང་ཟག། དོག་མ་ནི་མདུན། འཕག་པའམ་ཆབ་ནི་འཇུག་པ། རན་པ་ནི་ལྕུག་ཕྲན། རེང་བ་ནི་འབྲེལ་མེད་དམ་རྐྱང་པ། མི་འགོང་ནི་མི་ཞུམ། ཐན་ཀོར་ནི་ཉེ་འཁོར། བོག་རེ་ནི་བ་གམ། མ་སྟེས་པ་ནི་མ་ལེགས་པ། སྟེས་དབང་ནི་སྟོབས་ཤུགས། གནའ་བོ་ནི་སྔོན། སྣ་བོ་ནི་གཙོ་བོ། མི་གུ་ནི་མི་ཞུམ། བེ་ནོ་ནི་འཛིན་པ། ཉེའུ་གྱི་ནི་བཅུད་ཚོར༌། ཉེན་ནི་རྨང༌། གདོང་མོ་ནི་མཇུག་ངོའི་ནང༌། རྣིལ་ནི་སོ་རྙིལ། ཆུ་བྲུབ་པ་ནི་ཁོལ་བའམ་རྦ་ཀློང༌། ལས་ཡན་ཀིན་ནི་ཁ་ཕྱེར་རམ་སྟེགས་བུ། གཞགས་པ་ནི་བརྒྱན་པ། འདྲུབ་པ་ནི་འཚེམ་པ། དྲུབས་པ་ནི་བཙེམས་པ། ཆན་པ་ནི་ཁྱེ་བོའམ་གྲི་གུག ཇེང་ནི་དབྱངས། གྱ་ཐོ་ནི་རྣ་རྒྱན། ལན་བོན་ནི་ལན་སློན། ཐེར་ཟུག་ནི་འགྱུར་མེད། རྔུབ་རེ་ནི་ཧུར་རེ། བྲུག་པ་ནི་འདྲལ་བ། ཚིག་བརྩིག་ནི་ཚིག་བཙུན། གཞོགས་མ་ནི་སྟེང་གཡོགས། ཉུག་རུམ་ནི་རླིག་ཕྱུང་ངམ་འབྲས་བུ་བཏོན་པ༑ གཞལ་བ་ནི་མགུ་བ། བསྐྱད་པ་ནི་བསད་པ། ག་གེ་ནི་ཡུལ། ཆེ་གེ་ནི་གང་ཟག་གི་མིང་གི་སྤྱི། ཕྱི་བི་ནི་ཕྱི་རོལ། དགུན་གདུང་ནི་ཚད་གདུང༌། མོང་བརྟུལ་ནི་བླུན་པོ། ཕ་བི་ནི་ཕ་རོལ། ལུང་བོང་ནི་བ་གླང༌། ཕོལ་མིག་ནི་འཁོར་ལོའམ་ནད་ཀྱི་བྱེ་བྲག་ལའང་འཇུག མཚུན་པ་ནི་བསོད་ནམས། མཆེས་པ་ནི་ཁས་ལེན། འཕེའུ་ནི་གསོལ་བ། ཆེ་ཞེ་ནི་ཅི་ཞེས། གཞའ་གསང་ནི་གཡུང་དྲུང༌། དམ་དེམ་ནི་དམ་བཅས། ཕྱང་ཕྲུལ་ནི་རྣ་རྒྱན། དབུ་རྨོག་ནི་དབུ་འཕང༌། ཡིད་སྨོ་ནི་ཡིད་དགའ། གཉི་ཟེར་ནི་ཉི་ཟེར། གཏིགས་པ་ནི་འཁྲིགས་པ། གདུད་པ་ནི་འདུད་པ། སྦོམ་པ་ནི་ཟ་བ། རྙོང་བ་ནི་བརྐྱང་བ། ཞེ་ལ་འབྱོར་ནི་སེམས་ལ་འགྲོ་བ། འཁྱུད་པ་ནི་འཆུག་པ། འདྲིད་པ་ནི་བསླུ་བ། འཕོ་བ་ནི་འཕེན་པ། ཙེན་ནེ་ནི་ཐམས་ཅད༌། བྱེར་བ་ནི་སོང་བ། གཟོད་མ་ནི་དང་པོ། རིལ་ནི་ཐམས་ཅད། འཛེག་པ་ནི་ཕྲད་པ། གཟེབ་ནི་གུར། ཀློང་དུ་གྱུར་པ་ནི་དབང་དུ་གྱུར་པ། མི་བཟེད་ནི་ཆེན་པོ། གཅམ་བུ་ནི་བཅོས་མ། འཆོབས་ཤིག་ནི་གསངས་ཤིག གཉོད་ཀ་ནི་མཁོས་ཀ ངོམ་པ་ནི་སྟོན་པ། གཟུ་ལུམ་ནི་རང་བཟོ། གླགས་པ་ནི་འཁེབས་པ། ལུད་པར་ནི་བྱུར་བུར། གནོངས་པ་ནི་ཉེས་པ། དོང་སྟེ་ནི་སོང་སྟེ། དཔེན་པ་ནི་མཁོ་བ། ཇིས་ན་ནི་ཅིས་ན། བློ་ཅིང་ནི་བརྗོད་ཀྱང༌། གཞོག་པ་ནི་འཇོག་པ། ཀོས་ཐག་ནི་ཉམ་ཐག བཏུལ་བཅིལ་ནི་སྦྱངས་པ། 
    ཁྲེན་ནི་སྐྱོན། གྱིན་ཏ་ནི་རྒྱུ་མེད། སྔ་མཁོ་ནི་སྔ་མ། སྨྱུར་ཏེ་ནི་མྱུར་དུ། ཁ་སྦོམ་ནི་ཁ་ཏོན། འོ་ནི་ནི་འདི་ནི། འོན་ཅིག་ནི་བྱོན་ཅིག ལྡེམ་པོ་ནི་དྲང་པོ་མིན་པ། ཉིད་དོར་ནི་ངེས་པར། བྱོས་ཤིག་ནི་གྱིས་ཤིག རངས་པ་ནི་བདེ་བ། ཁོང་འཁྱིད་ནི་ཁོང་འབྱིན། གཏུ་ལུམ་ནི་བཟི་བ། གྱུ་བ་ནི་བཀྲུ་བའམ་སྐབས་ལ་ལར་ང་རྒྱལ་ཅན་ལ་ཟེར་བའང་འདུག ཕོ་ཐེག་ནི་ཁུར་ཁྱེར། རྨེ་བ་ནི་སྨྲ་བ། སྨུན་པོ་ནི་བླུན་པོ། འཕན་པ་ནི་ཆག་པ། ག་ཐག་ནི་གང་དག སྦེན་ཞ་ཏ་ནི་ཡང་དག་མིན། འོར་འགའ་ནི་རེས་འགའ། འོ་ཅོག་ནི་ཐམས་ཅད། བྱ་རྐོན་ནི་བྱ་རྒྱ། གཉིག་ཏུ་ནི་གཅིག་ཏུ། འདི་ཀོ་ནི་འདི་ནི། འབོགས་པ་ནི་བརྩོན་པའམ་བརྒལ། གོ་ཅོག་ནི་ཐམས་ཅད། ཞག་སྟེ་ནི་མགུ་སྟེ། གཞེན་འདེབས་ནི་བསྐུལ་བ། ཕོན་ཏེ་ནི་ཕན་ཏེ༑ འགོ་བ་ནི་བླང་བ། འདུ་མཆེད་ནི་ཐབས་དང༌། འུང་ནས་ནི་འདི་ནས། ཉིད་གྲུལ་ནི་རིགས་ངན། རྡང་མོ་ནི་དམོད་མོ། རང་ཉམས་ནི་རང་བཞིན། འགྲན་ཐོར་གལ་བ་ནི་འགྲན་ཟླར་གལ་བ། ཡིབས་སུ་ནི་དབྱིབས་སུ། བླ་ཁྱད་ནི་དྲེགས་པ། བདར་བ་ནི་སྟེར་བ། འུང་ཏིང་ནི་འོན་ཀྱང༌། གཉེན་ཏེ་ནི་བོས་ཏེ༑ འོར་བ་ནི་སྐྱོབ་པའམ་བོར་བ། ཕ་ལོགས་ནི་ཕ་རོལ། སྦུ་བུ་ནི་སྦུ་གུ། གྱིམ་ཤིང་ནི་རོལ་མོ། ཆོ་ལོ་ནི་རྒྱན་པོ། ཟུས་ནས་ནི་ཟུག་ནས། བློན་འདེབས་ནི་ཆོས་སྟོན། རྒྱ་རྣ་རུ་ནི་མི་ཚངས་སྤྱོད། འགྲོང་བ་ནི་རྨ་སྒོ༑ མཆིས་འབྲང་ནི་ཆུང་མ། རེ་རྨ་ནི་བུད་མེད། མ་དྲངས་ནི་མ་དུལ། ཟླུག་པ་ནི་གནང་བ། གཞོངས་ནི་ལྗོངས། འཇེབས་ནི་ཕན་པ། བརྩུ་བ་ནི་བསུ་བ། དམས་པ་ནི་ཉམས་པ། ཡུས་ཏེ་ནི་བདེན་ཏེ། རྨེན་ངན་ནི་ལྟས་ངན། བན་ལ་ནི་བྱས་གླག གཏི་ན་ནི་སྨྲེ་བ། སླད་བཞིན་ནི་ཕྱི་བཞིན། འཕྱན་པ་ནི་འཁྱམ་པའམ་ཡན་པ། བཀུམ་པ་ནི་བཅད་པ། མཚུན་ནི་ཕ་མེས། ཉེ་གནས་ནི་སློབ་བུ། རྙིས་པ་ནི་རྙིངས་པ། འདས་པ་ནི་དེས་པ། སློས་པ་ནི་ཟློས་པ། སྨྱོ་བ་ནི་ཞན། ལེའུ་གློན་ནི་ལན་འདོན། དགུམ་དུ་ནི་བཅད་དུ༑ འདྲག་མཐིལ་ནི་ལག་མཐིལ། བུམ་བུ་ནི་བུམ་ཆུང༌། རྩིག་གུ་ནི་རྩིག་པ། བྲུངས་ཀྱང་ནི་ཀུང་ཀྱང༌། ནན་ཐུར་ནི་ནན་ཏན། གཡུར་རམ་ཡུར་ནི་གཉིད། སྒྲེའུ་ཆུང་ནི་འཛག་སྣོད། བར་ཏང་ནི་སྟན་འབོལ། ཡུ་བུ་ནི་རང་རེ། གཏན་པ་ནི་སྲ་བརྐྱང༌། ཀོག་ཚེ་ནི་སྙིང་ཐག སྨྱུང་ནས་ནི་བཅུག་ནས། དགུ་སྟེ་ནི་ལྷག་སྟེ༑ དཀྱེལ་བ་ནི་སྦྱིན་པ། མ་ལ་ནི་མོད་ལ། འདོད་འགྲོ་ནི་སྨད་འཚོང༌། ངོག་གོ་ནི་ནོན་ཏོ། ཐོང་ཁོར་ནི་གར་བུ། འགེབས་པ་ནི་སྒྲིབ་པ། 
    ཁྲོལ་བ་ནི་ཤེས་པ། མཚན་དཀོར་ནི་མཚན་ལེགས། དུབས་སུ་ནི་དུས་སུ། ལག་ཏུབ་ནི་མགྱོགས་པ། ལྡོངས་པ་ནི་ལོང་བ། དམིགས་བུ་ནི་ཁྲིད་བྱེད། དོག་ན་ནི་སོང་ན། འོལ་ཡང་ནི་དཔེ་ཡང༌། མོང་མི་དམའ་བ་ནི་དཔང་ནི་མཐོ་བ། སྐྱང་ནུལ་ནི་ཞལ་ཞལ། ཡུགས་ཤིག་ནི་བྱུགས་ཤིག ཞེ་འོ་ནི་ཟེར་ཏོ། ལྡུང་རུས་ནི་ལྟུང་འབྲས། རྩལ་བ་ནི་བྱིན་པ།  འཛེར་ཏོ་ནི་སྨྲས་སོ། དུག་ཁང་ནི་ཁྲུས་ཁང་ངམ་བསྲོ་ཁང༌། དཔྱ་བ་ནི་འཕྱ་བ། སྔ་ཟ་ནི་སྔ་བ། བར་ཐང་ནི་ཕྲུམ་སྟན། ཁུ་ཤ་ནི་ཤ་ཁུ། འདེ་གུ་ནི་སྐྱོམ་བུ། ཐམ་ལག་ནི་མན་ངག གནང་བར་བཞག་པ་ནི་ལེགས་པར་བརྒྱན་པ། གཡམ་ལ་ནི་ཞར་ལ། འདྲུབས་པ་ནི་གསོས་པ། སྣམ་ཕྱིངས་ནི་ཕྱི་ས་ཁང་པ། དེ་མོ་ནི་དགོས་པ། སྐུན་བུ་ནི་གཞོང་བུ། ཡ་གང་ནི་རྐང་རྟེན། ཅི་ཆོག་ནི་ཅི་ཡོད། ཐ་གི་ནི་ཞི་བ། རྒྱུ་ཁུ་ཅན་ནི་གཅེར་བུ་པ། གཟར་ཐག་ནི་དཔྱད་ཐག ནོད་པ་ནི་ལེན་པའམ་ཐོབ་པ། ཕྱི་མོ་ནི་བཙུན་མོ། སླས་ནི་བཙུན་མོའི་འཁོར། བླངས་ཀྱང་ནི་སླར་ཡང༌། རིམས་ཤིག་ནི་དྲོངས་ཤིག གྱོང་རལ་ནི་ས་ཞག ཆེམས་བཞག་ནི་འཕྲིན་བཞག ཤུལ་དུ་ནི་ལམ་དུ། མད་པ་ནི་བདེན་པ། སྤྱན་པ་བ་ནི་བྱ་ར་བ། གཞིལ་བ་ནི་བཅོམ་པ། ཚིག་གུ་ནི་འབྲས་བུ། རེགས་པ་ནི་བྲེག་པ། སྐྱོས་པ་ནི་ཉམས་པ༑ སླ་བ་ནི་ཟླ་བ། ཉུལ་བ་ནི་བུལ་བའམ་འགོར་བ། གཞར་བ་ནི་མཐུན་པ། མཁའ་འཕྲིང་ནི་ཕོར་ཤུབས། རབ་པས་ནི་བཙན་པ། ཕྱོགས་གཅིག་ནི་ཁོར་གཅིག ཆེད་འགའ་ནི་རེས་འགའ། སྐྱོ་སྔོགས་ནི་འཁྲུག་ལོང༌། བགས་ཀྱིས་ནི་རིམ་གྱིས། ཚང་ཐུར་ནི་གོས་ཤུབས། བརླ་བརྙང་ནི་སྣོན་པ། བརྙས་པ་ནི་གཡས་པ། བརྙན་པ་ནི་གཡར་བ། འཆོང་ཤིག་ནི་ཆོངས་ཤིག ཁོམ་པ་ནི་ངལ་བ། ཕོ་ལོང་ནི་གྲུ་གུ ཕྱག་ལས་ཁོམ་ནི་ར་རོ་བ། དགུམ་པ་ནི་གསོད་པ། བར་འགའ་ནི་རེས་འགའ། རྨེད་དུ་ནི་གསོལ་དུ། ལྒོ་ལྒོ་ནི་སྤང་ཤ། འཁོབ་པ་ནི་ངན་པ། འགུམ་པ་ནི་འཆི་བ། བཀུམ་པ་ནི་བསད་པ། གོར་མ་ནི་རྡོ་བ། འཁྲུན་རིང་ནི་མཆུ་རིང་ངམ་དཀྱུས་རིང༌། བརྣོགས་ཏེ་ནི་བསྔམས་ཏེ། མནགས་པ་ནི་བསྲན་པ། ཆེ་ཞེ་ནི་ཨ་ཆེའམ་སྲིང་མོ། ཆ་བྱད་ནི་ཆ་ལུགས། འབྱེས་པ་ནི་མཛེས་པ་འམ་མཚམས་ཕྱེད་པ། མི་ཆོག་ནི་མི་ཕོད། ཤིང་ཐགས་ནི་ཅོག གཡེར་བག་ནི་སྣང་གཡེལ་ཅན། རྩང་ནན་ནི་བཏུང་བ། འཐམས་པ་ནི་བྱམས་པ། འཁམས་པ་ནི་བརྒྱལ་བ། སྡུམ་མཚེས་ནི་ཁྱིམ་མཚེས། མ་ནངས་ནི་མ་ལངས། བརླམས་པ་ནི་བསྐྱོད་པ། སྦལ་དུ་ནི་དོད་དུ། དྲལ་བོ་ནི་མིང་བོ། ནངས་ཀྱི་ནི་སྔོན་གྱི། གོར་བུ་ནི་གྲུ་བཞི།
    སྒྲེ་བོ་ནི་ས་རྗེན། འོད་པ་ནི་ཡོད་པའམ་ཆུ་ལམ་འོབས་ལ་ཟེར་བའང་འདུག ཙུམ་པ་ནི་འོ་བྱེད་པ༑ རྣ་རུ་ནི་འཁྲིག་པ། མདུད་པ་ནི་འཆིང་བ། དུས་བབ་ནི་འཆི་བ། དུས་འདས་ནི་ཤི་བ། ཕྱུང་ཕྱུང་ནི་གཞོན་ནུ་མ། སྣོག་གཟན་ནི་འཁུར་བ། དུས་བྱེད་ནི་མི་འཚོ། བྱ་མོ་ལབ་ནི་མཆོད་པའི་རྫས། ལན་ཀན་ནི་སེང་མའམ་པུ་ཤུ། རྒྱུན་ལུགས་ནི་རྒྱུ་འགྲུལ། བསེལ་བ་ནི་སྐྱེལ་མ། གཡར་ངོ་ནི་གདོང། གཡང་ལེན་ནི་ཁས་ལེན། གཡར་འདྲེན་ནི་སྤྱན་འདྲེན། གཡར་དམ་ནི་དམ་བཅའ། གཡར་ལམ་ནི་མདུན། གཡར་ཚ་ནི་ངོ་ཚ། གཡར་ཁམས་ནི་སྐུ་ཁམས། མི་འཚལ་ནི་མི་ཚབ། སྒེའུ་ཆུང་ནི་འགྲོ་བ། དྲུངས་པ་ཉག་ནི་རྩ་བ་ནག། འགྱུར་བྱེད་ནི་པྲ་ཆལ། མིངས་ནི་མི་ནད་དམ་རིམས་ནད། ཐོག་པོར་ནི་ཐོག་ཉམས། འཁོད་པ་ནི་འདུག་པ། དོ་སྒེར་ནི་ཐོག་ཙུག སྦེབས་པ་ནི་ཉེན་པ། ཞལ་ཚུས་ནི་ཞལ་ཟས། ལོང་བུ་ནི་ཤིང་ཏོག ལྡུམ་བུ་ནི་ཤིང་ཏོག འཁོས་སུ་བབ་པ་ནི་ལོགས་སུ་བཞག་པ། གཟུགས་ཅན་མ་ནི་སྨད་འཚོང་མ། འོས་པ་ནི་གཅེར་བུ་བ། ག་ཤེས་ནི་ཁ་ཟེར། རྩེན་པ་ནི་རྩེ་བ། ཐོམས་ཤིག་ནི་སོམས་ཤིག མཐོལ་ནི་སྨྲ་བའམ་མི་སྤོང་བ། གཤོས་པ་ནི་འཁྲིག་པ། སྨོས་འདྲིན་ནི་གྲོགས་པོ། ནེའུ་ལྡང་ནི་ན་ཟླའམ་ན་མཉམ། འཁྲོགས་ནི་ཁྲི། བགྲོས་པ་ནི་གླེངས་པ། དོན་མཐུན་ནི་མགྲོན་པོ། བསྐྱུང་བ་ནི་ཆུང་ངུ༌། མ་དྲངས་ནི་མི་བསྲུན། གུམ་པ་ནི་ཤི་བ། ཆེན་ཐགས་ནི་ཕྱུགས་ནད། ཁ་དག་ནི་ཉམ་ཐག མ་གླས་ནི་ཁྱད་བསད། འཚོག་པ་ནི་གཤེགས་པ། ནོངས་པ་ནི་ཤི། འདབ་ཤོག་ནི་ཉེས། ལྷད་པ་ནི་བྱི་བ། དྲལ་བ་ནི་ཞིག་པ། ཅོ་ཏོ་ནི་མགོ་སྤུ༑ བསྡུམ་ཐབ་ནི་ཁྱིམ་ཐབ། སྐྱིན་གོར་ནི་རྩངས་པའམ་གངས་སྦལ། ཁྱོ་ཤུག་ནི་བཟའ་ཚོ། རན་ནི་རྩྭ། གཡར་ཁྲལ་ནི་ཁ་ཁྲལ། ཀེའུ་ནི་རི་སྒོག ཀུན་དོང་ནི་སྒོག་པ་འམ་བཙོང་ལ་ཟེར་བའང་སྣང༌། ཇེ་ནི་དེ། ཇི་ག་ནི་གང༌། གླེ་བ་ནི་སེལ་བོ། ཞུགས་ནི་མེ། བསྐལ་བ་ནི་བཀྲུ། སྲེལ་ནི་མུག་པ། སྲེལ་ཟན་ནི་མུག་ཟོས། སྲིལ་ནི་སྲོག་ཆགས་མུག་པ་ཞེས་པའང་འདུག ལྷུང་བཟེད་གྱུ་ནི་བཀྲུས་ནས་བཞག ཏི་ཙ་ནི་འོག་གདན། ཕྱག་སྦལ་ནི་བཙོན་དོང༌། གསུད་པ་ནི་མ་ཞུའམ་སྒྲེགས་པ། བཟང་མཁན་ནི་གོས་བཟོ། ཡ་ཁད་ནི་སྟེང་སྐས། རྐང་རྟེན་ནི་སྟེང་འཛེག་ཐེམ། སྐྱུ་རུམ་ནི་ཚོད་མ། ཁབ་རལ་ནི་ཁབ་སྣོད། ཆོལ་བཟང་ནི་བཀྲུ་ཆུའི་སྣོད། རོ་ཉེ་ནི་བཤའ་ཚེའམ་ཞ་ཉེ་ནག་པོར་ཟེར་བའང་ཡོད། ག་གོན་དང་ཚོན་མོ་སྟེང་ནི་ཞ་ཉེ་ནག་པོ།
    བསང་ཟེལ་ནི་བཤའ་རྡོ། བསྲེལ་ནི་འཆང་བ། དབྱུལ་ནི་མྱུལ་བ། གོ་རེ་ལོང་ནི་ལག་གཡོག་གམ་གད་བྱེད་པ། གཞི་བོ་ནི་རྒྱུན་སྡོད། མཚམས་བསྐུམ་པ་ནི་མཚམས་བཅད་པ། བཤུང་བ་ནི་དམའ་བབ། ནང་བཅས་ནི་ཞེ་འགྲས། ཁྱེར་ནི་ཁང་ཐོག དཔོང་ས་ནི་ཆོས་གྲྭ་སོགས། གོར་བུ་ནི་སྟན་ཟླུམ། ཚར་ནི་ཕྲེང་བ། པར་ཐང་ནི་ས་གདན། ཨ་མོ་ནིག་ནི་སྟན་རིང༌། བསྙིལ་བ་ནི་ཕྱིར་འདོན། བསེལ་བྱེད་ནི་ལམ་སྐྱེལ། ཐགས་མ་ནི་སྣེ་ཟུར། གོ་ལོས་ནི་ཁ་ཟེར་ཙམ། གྱིང་གོང་ནི་ཞི་བ། འབྲམ་ཟེར་ནི་དུམ་གྲུགས། དངར་བ་ནི་བསྒྲིགས་པ། འཁོས་སུ་བབ་ནི་འདུན་པ། རྩེ་རྒོད་ནི་འཁོར་གཡོག་གམ་ལྷ་འབངས། ལོངས་པ་ནི་རྒྱགས་པ། ལག་གི་བླ་ནི་ལས་དཔོན། ལྟག་འོག་ནི་སྔ་ཕྱིའམ་གོང་འོག སྤུན་པ་ནི་བསྟུན་པ། ཐོག་ཐོག་ནི་དང་པོར། རེག་ཟེག་ནི་བྲིས་སམ་བཀས་བཅས། བོན་པ་ནི་ཟླས་པ། ཐེབས་པོ་ནི་མི་མངོན། རིངས་པོ་ནི་བརྩོན་པ། སྦུལ་བབ་ནི་རུང་བ། མིག་རྔུ་མ་ནི་མིག་གི་དྲི་མའམ་སྐྱོ་མ། གཏམ་འདྲེས་པ་ནི་ཕེབས་པར་སྨྲ་བ། དབོས་པ་ནི་སྦོས་པ། སླད་ཚ་ནི་མི་གཙང་བའམ་བཤང་བ། ཤ་ཆགས་པ་ནི་བློ་ལ་ཡོད་པ། ཀྱལ་ཀ་ནི་ཀུ་རེའི་ཚིག བསྟང་བ་ནི་མགོན་ནམ་གྲོགས། དུས་པོ་ཆེ་ནི་འཛིན་པ་ཆེ་བ། ཉིང་ཤ་ནི་རང་གི་ཤ སྟོང་བ་ནི་ཕན་པའམ་གྲོགས། དཀོར་ནི་ནོར་གྱི་ཞེ་ས། ཀ་ཅ་ནི་ནོར་གྱི་སྤྱི་མིང༌། དཀྱེལ་ཆེ་བ་ནི་ཁོང་ཡངས་པ། ཆུ་གད་ནི་སྙིང་སྟོབས། སྐྲུས་པ་ནི་གཅོད་པ། སྒྲུན་པ་ནི་འགྲན་པ། བསྐྲུ་བ་ནི་གཞན་ལ་ཐབས་ཀྱིས་འབྲད་པ། མན་ནི་ཚོང་དང་དུས། ཇུ་བོ་ནི་རྡོ། ཤ་ཀོན་ཞུགས་པ་ནི་ཁོན་ཡོད་པ། མཉེལ་བ་ནི་ངལ་བ། བརྡུལ་ནི་བསྡུས་པའམ་འཇམ་པ། འཁྲུན་ནི་འཕང་ངམ་སྲིད། འདྲེན་མ་ནི་སྣ་ཚོགས་འདྲེས་སྲམ་ཁྲ་བོ། མནག་དཀའ་ནི་སྲན་དཀའ། མནོག་ཆུང་ནི་ཁ་ཆུང་བ། ཕྱང་ངེ་ནི་འཇོལ་ལེབ། བྱུག་རིས་ནི་གྲེལ། ནུ་རྫི་ནི་ཉིང་ཁུ། དགོང་བ་ནི་སྨད་པ། ཤིན་ཏེ་མ་ནི་ཆུད་ཟ་བ། སག་རྩ་སྐྱེལ་བ་ནི་སྦུངས་སྐྱེས་པའམ་དམ་བཅའ་བརྟན་པ། སྐྱོ་མ་ནི་ཕྲ་མའམ་ཕྱེ་བ། སྦོན་པ་ནི་གཏོང་བ། སྦུན་པ་ནི་བསྲེས་བའམ་རྫུན་པ་ལའང་འཇུག སོ་སྟོ་ནི་སོ་ཟིང༌། སྦྲེབས་པ་ནི་ཟས། བཏོགས་པ་ནི་ཕྲོགས་པ། སྨྲེ་ནི་སྡུག་བསྔལ། རྨྱ་བ་ནི་ཉམས་པ། ཆུམས་པ་ནི་ཆགས་པ། དུས་ཀྱིས་འཆུ་བ་ནི་དབང་གིས་འཆུ་བ། སྦང་བ་ནི་མི་འཇིགས་པ། སྨྱུགས་པ་ནི་བཅུག་པ། དཀྲེ་ནི་ཕོ་མཚན་གྱི་ཏོག ཀོག་རྩེ་ནི་རྒྱའམ་རྙི་རྙོང༌། ཐེར་ཏོ་ནི་རྩེ་མོ། རྫི་ནི་རླུང༌། བཏུངས་པ་ནི་བསད་པ། ཝན་པ་ནི་སོང་བ། རམ་ཤག་ནི་འགྱོད་པ། ལྟོག་མོ་ནི་ཁུད་པ། ཚང་མང་ནི་ཐབ་ཚང༌། གདུགས་ནི་ཉིན་མོ། དགུང་མོ། མཚན་མོ། བསེར་བུ་ནི་རླུང༌། 
    བསྒོ་བ་རྣར་གཟོན་ནི་བསླབ་བྱ་ལ་མི་ཉན་པར་ཕྱིར་བཟློག་པའམ་བསྐུལ་ཚིག་དང་དུ་མི་ལེན་པ། མནོ་བ་ནི་སེམས་པ། ལྔ་པ་ནི་འཆི་བ། ཆེ་ཞེ་ནི་ཁྱོ། ཆེ་ཞི་ནི་ཆུང་མ། འབེལ་གཏམ་ནི་ཡང་དག་པའི་གཏམ། ག་གོན་ནི་ཉུང་མ། མངན་བགྲང་ནི་སྐྱོན་ནས་བརྗོད་པ། མཆོར་ནི་མཛེས་པ། ཅི་ག་ནི་དེ་སྐད། འཇོར་བ་ནི་ཏོག་རྩེའམ་འཇུག་ཐུག གཉུམ་མ་ནི་གདོད་མ། འདོ་བ་ནི་རྟ། རྩབ་མོ་ནི་རབ་བྱུང་གི་བཏུང་བའི་ཁྱད་པར། འཚེམ་པ་ནི་རྨོག འཛོལ་བ་ནི་ནོར་བ། འཛེད་པ་ནི་བཟེད་པ། འཛབ་ནི་སྔགས་བསྙེན་གྲོགས་བྱེད་མིང༌། གཞུངས་པ་ནི་རབ་ཏུ་གྲུབ་པ། གཟིགས་དང་གཟོན་ནི་ལུས་དང་ངག་གི་ཁྱད་པར། གཟེགས་མ་ནི་ཆ་ཤས་ཙམ། ཟོལ་མ་ནི་གཡོ་སྒྱུ། སྲུལ་བ་ནི་རུལ་བ། དཀུ་ནི་ལུས་ཀྱི་སྟ་ཟུར་རམ་དྲི་མི་ཞིབ་པ་ལའང་འཇུག འབྱོར་བྱིན་ནི་གཡོ་སྒྱུ། བཀའ་མཆིད་ནི་གླེང་མོ། བཀོལ་བ་ནི་བཀར་བའམ་ལས་བཀོལ་སོགས། བཀད་ས་ནི་གཡོས་ཁང་ངམ་འདུག་ས། དཀོན་པ་ནི་སྣང་བ། མཁུ་བ་ནི་ལྡོག་པ། ག་ག་ཚིལ་ནི་སྐྱི་གཡའ་བ། གོབ་ལོན་ནི་བྱ་སླ། གལ་བཟུང་ནི་སུན་འབྱིན། གོར་མ་ནི་རྡོ། གར་བུ་ནི་ལྗགས། བརྡེད་པ་ནི་འདྲིད་པ། ཅི་ཞིག་ལྟར་ནི་འབད་རྩོལ་མེད། མུ་ཅོར་ནི་རྫུན། ལ་ག་ཅན་ནི་ཤོ་གམ། བཅོམ་ནི་ཁེངས་དྲེགས། ལྕམ་ནི་སྲིང་མོ། མི་མཇེད་ནི་བཟོད་པ། འཇའ་དང་འཇུམས་པ་ནི་ཁེངས་པ་བཏང་བ། འཇང་བ་ནི་ཟ་བའམ་བཏུང་བ། ཉན་རྣ་ནི་ཕག་ཉན། སྣང་བརྙན་ནི་སྣང་ལ་རང་བཞིན་མེད། ཉོན་མོངས་ནི་ཆགས་སོགས། སྙོན་མོངས་ནི་སྡུག་བསྔལ། བསྙེན་པ་ནི་ཉེ་བ། བསྲིངས་པ་ནི་རིང་བ། བསྙིལ་བ་ནི་བསྐྲོད་པ། གཏོལ་མེད་ནི་ཆ་མེད། གཏུར་བུ་ནི་ཆོས་གོས་ཀྱི་སྣོད། བརྟོན་ནི་ཡིད་བརྟན་རུང༌། བསྙིལ་བ་ནི་བསྐྲོད་པ། གཏོལ་མེད་ནི་ཆ་མེད། གཏུར་བུ་ནི་ཆོས་གོས་ཀྱི་སྣོད། བརྟོན་ནི་ཡིད་བརྟན་རུང༌། བསྟར་བ་ནི་རྡུལ་ཕྱིས། མ་ཐན་ནི་མ་ཞུམ། མཐང་ནི་ནང༌། དོག་ལེ་ནི་ཆུ་སྲོ་བའི་སྣོད་དམ་དབྱེབ་ལེའང་ཟེར། གདོས་བུ་ནི་སྣོད་ཆུང་ཆུས་གང་བ། བདའ་བ་ནི་ཞིམ་པ། བདར་བ་ནི་བྱི་དོར་རམ་ཕྱེ་མར་བྱས་པ། བདོབ་ནི་དར་བ། བདེན་པ་བདར་རམ་མདུན་དུ་བདར་ནི་དབང་དུ་བྱས་པ། གོ་མཐུན་ནི་སྣ་ཚོགས། གནག་ནི་ཕྱུགས། གནོག་པ་ནི་མང་པོ། ཐོ་ནི་གལ། རྣང་མ་ནི་ཞིང་ལས། བརྣན་པ་ནི་ངེས་བཟུང་ངམ་དགར་བའང་ཟེར། བརྣངས་ནི་ཡི་ག་གྱེན་དུ་འཕྱུར་བ། སྤགས་ནི་འཕགས་པ། སྤྱིན་ནི་འབྱར་བྱེད། ཁྱད་པར་ནི་རྟག་ཏུའམ་རྒྱུན་དུ། དབྲེ་ནི་རྩོག་པ། སྨག་ནི་མུན་པ། བསྙེམས་པ་ནི་ང་རྒྱལ། ཁད་ཀྱིས་ནི་དལ་བུ། ཉེ་ཞོ་མེད་པ་ནི་ལེགས་པའམ་སྐྱོན་མེད་པའམ་བཀྲ་ཤིས་པ་སོགས། དབང་ཐང་ཆེ་བ་ནི་སྐལ་བ་ཆེ་བའམ་དཔལ་ཆེ་བའམ་སྐལ་བ་བཟང་པོའོ།། །།
ཐ་མར་དགེ་བ་མཇུག་གི་དོན།
དེ་དག་ནི་བརྡའ་གསར་རྙིང་གི་རྣམ་བཞག་ཆེ་ལོང་ཙམ་བསྡུས་པའོ། །
    དེ་ལྟར་རྒྱལ་བའི་གསུང་རབ་དགོངས་འགྲེལ་དང་བཅས་པ་ཆེན་པོ་ཧོར་གྱི་སྐད་དུ་བསྒྱུར་བ་ལ་ཉེ་བར་མཁོ་བའི་གཞུང་ལུགས་མཁས་པའི་འབྱུང་གནས་ཞེས་བྱ་བ་འདི་ཉིད་ལ་སྦྱངས་པར་འདོད་པ་རྣམས་ཀྱིས། བྱང་ཆུབ་ཀྱི་སེམས་དང༌། ཐེག་པ་ཆེན་པོའི་བསྒྲུབས་པ་དང༌། མཁྱེན་པ་གསུམ་དང༌། ཐེག་ཆེན་སྦྱོར་བ། སངས་རྒྱས་ཀྱི་སྐུ་གསུང་ཐུགས་ཀྱི་ཡོན་ཏན་ལ་སོགས་པའི་མིང་གི་རྣམ་གྲངས་ནི་ཕར་ཕྱིན་གྱི་སྐབས་སུ་བལྟ་བར་བྱའོ། །
དེ་བཞིན་དུ་བདག་འཛིན་དང༌། ལྟ་ངན་དང༌། བདག་མེད་གཉིས་དང༌། སྟོང་ཉིད་ཀྱི་དབྱེ་བ། ས་བཅུ། བྱང་སེམས་ཀྱི་སྤྱོད་པ་ཕྱིན་དྲུག བསྡུ་བ་བཞི། བྱང་སེམས་ཀྱི་རྩ་ལྟུང༌། ཉེས་བྱས་སོགས་ནི་དབུ་མའི་སྐབས་སུ་བལྟའོ། །བདེན་པ་བཞི། རྟེན་འབྲེལ་བཅུ་གཉིས། ཕུང་པོ་ལྔ། ཁམས་བཅོ་བརྒྱད། སྐྱེ་མཆེད་བཅུ་གཉིས། སེམས་སེམས་བྱུང༌། ལས་དཀར་ནག་འབྲས་བུ་དང་བཅས་པ། ཉོན་མོངས་ཀྱི་རྣམ་གཞག སྣོད་བཅུད་ཀྱི་འཇིག་རྟེན་གྱི་ཁམས། དགེ་འདུན་ཉི་ཤུ། མཚན་ཉིད་གསུམ། བསམ་གཏན་གཟུགས་མེད་ཀྱི་ཏིང་འཛིན། ཞི་གནས་ལྷག་མཐོང་གི་རབ་དབྱེ་སོགས་ནི་མངོན་པའི་སྐབས་སུ་བལྟའོ། །
    སོ་ཐར་རིགས་བརྒྱད་ཀྱི་སྡོམ་པ་ལེན་ཚུལ། མཁན་པོ་དང་སློབ་དཔོན་གྱི་རྣམ་གཞག ལྟུང་བའི་རྣམ་གཞག་ལས་བརྒྱ་རྩ་གཅིག་གི་དབྱེ་བ་སོགས་གཞི་བཅུ་བདུན་གྱི་སྐོར་ནི་འདུལ་བའི་སྐབས་སུ་བལྟའོ། །ཕྱི་རོལ་བའི་གྲུབ་མཐའ་བཅུ་གཉིས། ནང་པའི་གྲུབ་མཐའ་བཞི་རྣམས་ཀྱི་ཐུན་མོང་མ་ཡིན་པའི་འདོད་པ་སོ་སོ་བའི་མིང་ནི་གྲུབ་མཐའི་སྐབས་སུ་བལྟའོ། །གསང་སྔགས་ཀྱི་རྒྱུད་སྡེ་བཞི་སོ་སོའི་དབང། དམ་ཚིག སྡོམ་པ། རྒྱུད་ཀྱི་དབྱེ་བ། ལམ་གྱི་རྣམ་གཞག་རྣམས་ཀྱི་སྐོར་ནི་སྔགས་ཀྱི་སྐབས་སུ་བལྟའོ། །ཤེས་བྱ་ཡུལ་གྱི་རྣམ་གཞག ཤེས་བྱེད་ཚད་མ་དང་ཚད་མིན་གྱི་དབྱེ་བ། རྒོལ་ཕྱིར་རྒོལ་གྱི་རྩོད་ཚུལ་གྱི་སྐོར་སོགས་ནི་གཏན་ཚིགས་རིག་པར་བལྟའོ། །
སྒྲ་བསྒྲུབ་པ་དང། ཀློག་པ། ཨཱ་ལི་ཀཱ་ལི་འབྲི་ཚུལ། རྣམ་དབྱེའི་འཇུག་ཚུལ་སོགས་ནི་སྒྲ་རིག་པར་བལྟའོ། །རིག་གནས་བཅོ་བརྒྱད་དང། གཙུག་ལག་རྩིས་ཀྱི་སྐོར་གྱི་མིང་གི་རྣམ་གྲངས་ནི་བཟོ་རིག་པར་བལྟའོ། །ནད་དང་། སྨན་དང་། དཔྱད་དང། ཚེ་བསྲིང་བའི་ཐབས་ལུས་གསོ་བར་བྱེད་པའི་སྐོར་ནི་གསོ་བ་རིག་པར་བལྟའོ། །བརྡའ་གསར་རྙིང་གི་རྣམ་གཞག་ནི་ལེའུ་ཐ་མར་བལྟ་བར་བྱའོ། །
    གཞན་ཡང་འདིར་མ་འདུས་པའི་མིང་གི་རྣམ་གྲངས་གཞན་དང་གཞན་ནི་སྔར་གྱི་མཁས་པ་ཚད་ལྡན་རྣམས་ཀྱིས་མཛད་པའི་དག་ཡིག་ཆེ་ཆུང་སྣ་ཚོགས་འདུག་པ་རྣམས་ལ་ཞིབ་ཏུ་དཔྱད་ནས་གང་ཟག་ལ་མི་རྟོན་ཆོས་ལ་རྟོན། ཚིག་ལ་མི་རྟོན་དོན་ལ་རྟོན་པའི་སྒོ་ནས་ལེགས་པར་ཤེས་པར་བྱ་ཡི། ཕོ་ཚོད་ཀྱིས་ཟོམ་འཇོག་དང། ཕྱོགས་ཞེན་དང། གཡོ་ཐབས་འབའ་ཞིག་ལྷུར་ལེན་པའི་སྒོ་ནས་རྒྱལ་བསྟན་རིན་པོ་ཆེ་དྲི་མ་ཅན་དུ་བྱེད་པ་ནི་བློ་གྲོས་དང་ལྡན་པ་རྣམས་ཀྱིས་དུག་བཞིན་དུ་སྤང་བར་བྱའོ། །ཇི་སྐད་བཤད་པའི་ཚུལ་གྱིས་བསམ་པ་དང་སྦྱོར་བ་རྣམ་པར་དག་པའི་སྒོ་ནས། རྒྱལ་བའི་གསུང་རབ་དགོངས་འགྲེལ་དང་བཅས་པ་ལེགས་པར་བསྒྱུར་བ་དང། བསྒྱུར་ཟིན་འཆོས་པ་དང། དེ་ཉིད་ཚུལ་བཞིན་དུ་འཆད་པ་དང། རང་གིས་དོན་ཉམས་སུ་ལེན་ཅིང་གཞན་དག་ཀྱང་ཚུལ་དེ་ལ་སྦྱོར་བ་སོགས་གང་ཡང་རུང་བའམ། དེ་དག་ཅི་རིགས་པ་ལ་བརྩོན་པས། རྒྱལ་བའི་བསྟན་པ་རིན་པོ་ཆེ་རིང་དུ་གནས་པར་བྱེད་པ་ནི། དལ་བའི་རྟེན་ལ་སྙིང་པོ་ལེན་པའི་ཐབས་མཆོག་ཏུ་གྱུར་པ། སྐྱེས་བུ་དམ་པ་རྣམས་ཀྱིས་གཅིག་ཏུ་བསྔགས་པར་བྱ་བའི་གནས། བདག་ལེགས་སུ་འདོད་པ་རྣམས་ཀྱིས་ནུས་པ་དང་རྩལ་ཅི་ཡོད་ཀྱིས་ཚུལ་དེ་ལ་འབད་པར་བྱ་རིགས་སོ་ཞེས་ཀུན་ལ་ཐལ་མོ་སྦྱར་ནས་གསོལ་བ་འདེབས་སོ།། །།
མཆན། གཞུང་འདི་ཉིད་བོད་ཀྱི་བཅུ་ཕྲག་རིག་པའི་ཉིང་བཅུད་དེབ་དང་པོ་སྒྲ་སྙན་སྐོར་ལས་བདམས་བསྒྲིགས་ཞུས་པའོ།།
རྩོམ་པ་པོའི་རྣམ་ཐར་མདོར་བསྡུས།
   གཞུང་ལུགས་རབ་འབྱམས་ལ་སྦྱངས་པ་མཐར་ཕྱིན་ཅིང་མཁས་བཙུན་བཟང་གསུམ་གྱི་ཡོན་ཏན་ལྷུན་གྱིས་གྲུབ་པའི་བདག་ཉིད་ཆེན་པོ་ལྕང་སྐྱ་རོལ་པའི་རྡོ་རྗེའམ་ཡེ་ཤེས་བསྟན་པའི་སྒྲོན་མེ་མཆོག་ནི། བོད་ཆོལ་ཁ་གསུམ་ལས་མདོ་སྨད་རྟའི་ཆོལ་ཁའི་ཡུལ་གྱི་བྱེ་བྲག་ཙོང་ཁའི་བྱང་ཕྱོགས་ཏེ། ལང་གྲུ་སྡེ་བཞིར་གྲགས་པའི་ནང་ཚན་ནུབ་པདྨོ་སྡེའི་ཆར་གཏོགས་པའི་འབྲོག་གནས་བྲག་དཀར་ཞེས་པའི་ལུང་པར། ཡབ་ཆི་ཀྱྭ་ཚངས་པ་གུ་རུ་བསྟན་འཛིན་དང་ཡུམ་བུ་སྐྱིད་གཉིས་ཀྱི་སྲས་སུ་བོད་རབ་བྱུང་བཅུ་གཉིས་པའི་མེ་བྱ་སྟེ་ཕྱི་ལོ་༡༧༡༧ ལོར་སྐུ་བལྟམས། མཚན་གྲགས་པ་བསོད་ནམས་ཞེས་གསོལ། ཀུན་མཁྱེན་འཇམ་དབྱངས་བཞད་པའི་རྡོ་རྗེ་སྐུ་ཕྲེང་དང་པོ་དབལ་ཤུལ་ངག་དབང་བརྩོན་འགྲུས་དཔལ་བཟང་པོའི་ཞལ་སྔ་ནས་ལྕང་སྐྱ་ངག་དབང་ཆོས་ལྡན་གྱི་སྤྲུལ་སྐུར་ངོས་འཛིན་གནང། དགུང་ལོ་བཞི་པ་ལྕགས་བྱི་སྟེ། ཕྱི་ལོ་༡༧༢༠ ལོར་ཆོས་སྡེ་ཆེན་པོ་དགོན་ལུང་བྱམས་པ་གླིང་གི་ལྕང་སྐྱ་བླ་བྲང་དུ་ཕེབས། སྐབས་དེར་སོག་པོའི་ཝང་སྟོབས་ཆེན་ཞིག་གི་བུ་ལྕང་སྐྱའི་སྤྲུལ་སྐུ་ཡིན་པར་བསྒྲགས་སྟབས། རེ་ཞིག་གོང་མར་ཞུ་རྒྱུ་འགྱངས་དགོས་བྱུང༌། དེ་ནས་ཐུའུ་བཀྭན་ཆོས་ཀྱི་རྒྱ་མཚོས་ཐུགས་འཁུར་གནང་བཞེས་ཀྱིས་གོང་མར་ཞུས་པས་གདན་སར་འགོད་ཆོག་པའི་ཆོག་མཆན་གནང༌།
   ཆུ་བཟང་རིན་པོ་ཆེ་བློ་བཟང་བསྟན་པའི་རྒྱལ་མཚན་གྱི་དྲུང་དུ་གཙུག་ཕུད་བྲེགས་ཏེ་མཚན་ལ་ངག་དབང་ཆོས་ཀྱི་གྲགས་པ་བསྟན་པའི་རྒྱལ་མཚན་དཔལ་བཟང་པོར་གསོལ། སྐུ་གོང་མའི་སློབ་མ་ཨ་རྩེ་ཆོས་རྗེ་བློ་བཟང་ཆོས་འཛིན་གྱི་དྲུང་དུ་གཟབ་གཤར་གྱི་ཡི་གེ་འབྲི་ཀློག་ལ་སྦྱངས་པས་རིང་པོ་མ་ཐོགས་པར་ཚེགས་མེད་དུ་ཐུགས་སུ་ཆུད། གཞན་ཡང་ཆོས་སྤྱོད་གསོལ་འདེབས་ཀྱི་རིམ་པ། བདེ་གསང་འཇིགས་གསུམ་གྱི་སྒྲུབ་ཐབས་སོགས་འཕྲལ་དུ་ཉེར་མཁོའི་ཆོས་ཚན་ཕལ་ཆེར་ཐུགས་འཛིན་མཛད། དགུང་ལོ་བདུན་པ་ཆུ་ཡོས་ཏེ་ཕྱི་ལོ་༡༧༢༣ ལོར་རྗེ་བློ་བཟང་བསྟན་པའི་རྒྱལ་མཚན་གྱི་དྲུང་ནས་ཡོངས་རྫོགས་དགེ་བསྙེན་གྱི་སྡོམ་པ་དང་བར་མའི་ཚུལ་ཁྲིམས་ལེགས་པར་བཞེས། དགུང་ལོ་བརྒྱད་པ་ཤིང་འབྲུག་སྟེ་ཕྱི་ལོ་༡༧༢༤ ལོར་གོང་མ་ཡུང་ཊིང་གིས་གདན་དྲངས་ཏེ་ཟུང་གྲུ་ཟི་དགོན་པར་སྐུ་གོང་མའི་ཆོས་ཀྱི་རྒྱལ་སྲིད་ཀྱི་ཁྲིར་བཀོད། དེ་ནས་རྗེ་ཁྲི་ཆེན་མཆོག་སྤྲུལ་བློ་བཟང་བསྟན་པའི་ཉི་མ་དང༌། དཀའ་ཆེན་ཤེས་རབ་དར་རྒྱས། ཨ་རྩེ་ཆོས་རྗེ་བློ་བཟང་ཆོས་འཛིན་བཅས་སློབ་དཔོན་དུ་བསྟེན་ནས་རྒྱན་དྲུག་མཆོག་གཉིས་ཀྱི་གཞུང་ཆེན་པོ་རྣམས་ཀྱིས་གཙོས་མདོ་སྔགས་རིག་གནས་དང་བཅས་པ་ཀུན་ལ་གསན་སྦྱོང་ལེགས་པར་མཛད་དེ། གཞན་དྲིང་མི་འཇོག་པའི་སྤོབས་པ་ཡོངས་སུ་བརྙེས། དགུང་ལོ་དགུ་པར་བྱང་ཆུབ་ལམ་གྱི་རིམ་པའི་དམིགས་རྣམ་གསོལ་འདེབས་ཚིགས་བཅད་མ་ལྗགས་རྩོམ་གྱི་ཐོག་མར་མཛད། དགུང་ལོ་བཅུ་གཅིག་པར་སྐྱབས་འགྲོའི་ཁྲིད་དང༌། དབང་ཆེན་གྱི་རིགས་མ་གཏོགས་དད་ལྡན་དོན་གཉེར་ཅན་རྣམས་ཀྱིས་གང་ཞུས་འདོད་ཆོས་ཅི་དགར་བསྩལ། དགུང་ལོ་བཅུ་བདུན་པ་ནས་བཟུང་གཞུང་ལུགས་རབ་འབྱམས་ལ་སྦྱངས་པའི་རྩོད་པའི་གྲྭར་ཞུགས་ནས་མ་རྟོགས་ལོག་རྟོག་ཐེ་ཚོམ་གྱི་ཆ་ཕྲ་མོ་ནས་འཇོམས་པར་མཛད། རྒྱ་དང་སོག་པོ་མན་ཇུ་སོགས་ཀྱི་སྐད་ཡིག་ཀྱང་ཐུགས་སུ་ཆུད། 
གོང་མས་རྗེ་འདི་ལ་བསྔགས་བརྗོད་གསེར་གྱི་བཀའ་ལུང་དང་བཅས་སྐུ་གོང་མའི་དུས་བཞིན་བཀྭན་ཏིང་ཕུའུ་ཤན་བཀྭང་ཆི་ཏཱ་གཽ་ཤྲི་ཞེས་པའི་རྒྱ་སྐད་ཀྱིས་ཆེད་བརྗོད་གནང་བ་སྟེ། བོད་སྐད་དུ། བྱམས་བརྩེས་འགྲོ་བ་ཡོངས་ཀྱི་སྤྱི་བོ་ནས་དབང་བསྐུར་བའི་ཀུན་མཁྱེན་བླ་མ་ཆེན་པོ་ཞེས་པའི་མཚན་གྱིས་གཟེངས་བསྟོད་དང་གསེར་སྲང་བརྒྱད་ཅུ་ལས་གྲུབ་པའི་ཐམ་ག བསྔགས་བརྗོད་ཀྱི་གསེར་ཡིག་དང་བཅས་ཕུལ། 
   ཤིང་ཡོས་ཏེ་ཕྱི་ལོ་༡༧༣༥ ལོར་རྒྱལ་བའི་དབང་པོ་བདུན་པ་ཆེན་པོ་ངག་དབང་བློ་བཟང་བསྐལ་བཟང་རྒྱ་མཚོ་མགར་ཐར་ནས་དབུས་སུ་གདན་འདྲེན་པར་ཕེབས། སྐྱབས་མཆོག་དེ་དང་ཁྲི་ཆེན་ངག་དབང་མཆོག་ལྡན་ཡབ་སྲས་ལས་རི་བོ་དགེ་ལྡན་པའི་སྙན་བརྒྱུད་ཀྱི་གདམས་པ་ཡོངས་རྫོགས་གསན། མེ་འབྲུག་སྟེ་ཕྱི་ལོ་༡༧༣༦ ལོར་གཙང་དུ་པཎ་ཆེན་བློ་བཟང་ཡེ་ཤེས་ལས་བསྙེན་རྫོགས་ཀྱི་སྡོམ་པ་མནོས། མཚན་ལ་ཡེ་ཤེས་བསྟན་པའི་སྒྲོན་མེ་དཔལ་བཟང་པོ་ཞེས་གསོལ། 
   ལོ་དེར་རྒྱ་ནག་པེ་ཅིན་དུ་ཕེབས་ཏེ་གོང་མ་ཆན་ལུང་དང་མཇལ། གོང་མར་སྐྱབས་འགྲོའི་ཁྲིད་མདོར་བསྡུས་དང༌། བོད་ཡིག་གཟབ་གཤར་གྱི་འབྲི་ཀློག དག་ཡིག བྱང་ཆུབ་ལམ་རིམ། བདེ་མཆོག་དྲིལ་བུ་ལྷ་ལྔའི་དབང་བཅས་རིམ་པར་གནང༌། 
   དགུང་ལོ་ཉེར་ལྔ་པ་ལྕགས་བྱ་སྟེ་ཕྱི་ལོ་༡༧༤༡ ལོའི་ཟླ་བཅུ་པའི་ཡར་ཚེས་ནས་རྒྱལ་བའི་བཀའི་དགོངས་འགྲེལ་གྱི་བསྟན་བཅོས་འགྱུར་རོ་ཅོག་ལོ་ཙཱ་བ་དུ་མ་དང་མཉམ་དུ་སོག་སྐད་དུ་བསྒྱུར་འགོ་ཚུགས། རིང་པོར་མ་ཐོགས་པར་ཡོངས་སུ་གྲུབ་སྟེ། པར་ཕུད་རྒྱལ་བའི་དབང་པོ་བདུན་པ་ཆེན་པོ་ངག་དབང་བློ་བཟང་བསྐལ་བཟང་རྒྱ་མཚོར་ཕུལ། རབ་བྱུང་བཅུ་གསུམ་པའི་ས་སྦྲུལ་ཏེ་ཕྱི་ལོ་༡༧༤༩ ལོར་རང་ཡུལ་མདོ་སྨད་དུ་ཕེབས། སྐུ་འབུམ་དང་དགོན་ལུང༌། གསེར་ཁོག་གསུམ་ལ་གོང་མས་ཕུལ་བའི་རྩི་པེན་བསྩལ་ཞིང༌། ཟབ་ཆོས་བདུད་རྩིའི་གྲུ་ཆར་ཕབ་སྟེ་འགྲོ་དོན་རྒྱ་ཆེར་མཛད། ཀུན་མཁྱེན་འཇམ་དབྱངས་བཞད་པའི་རྡོ་རྗེའི་སྤྲུལ་སྐུར་བསྙེན་རྫོགས་དགེ་སློང་གི་དངོས་པོ་བསྒྲུབས་ཏེ་མཚན་དཀོན་མཆོག་འཇིགས་མེད་དབང་པོ་ཡེ་ཤེས་བརྩོན་འགྲུས་གྲགས་པའི་སྡེ་ཞེས་བསྩལ། ལོ་དེའི་ཟླ་བརྒྱད་པར་པེ་ཅིན་དུ་བྱོན་ནས་བོད་ལུགས་ཀྱི་དགོན་སྡེ་མང་པོ་གསར་དུ་བཞེངས། དགུང་ལོ་ཞེ་གཅིག་པར་སླར་དབུས་སུ་ཕེབས། གོང་ས་རྒྱལ་བའི་དབང་པོ་བརྒྱད་པ་ངག་དབང་བློ་བཟང་འཇམ་དཔལ་རྒྱ་མཚོ་རྒྱལ་བའི་སྤྲུལ་སྐུར་ངོས་འཛིན་གྱི་མཛད་སྒོ་གཙོ་སྐྱོང་གནང་ཞིང༌། རྒྱལ་བའི་དབང་པོ་ངག་དབང་བློ་བཟང་བསྐལ་བཟང་རྒྱ་མཚོའི་རྣམ་ཐར་བརྩམས།
   ཤིང་སྤྲེལ་ཏེ་ཕྱི་ལོ་༡༧༦༤ ལོར་དགོན་ལུང་གི་ཁྲི་པ་མཛད་ནས་ཚད་མ་རྣམ་འགྲེལ་གྱི་འཛིན་གྲྭ་གསར་དུ་བཙུགས། མེ་ཕག་སྟེ་ཕྱི་ལོ་༡༧༦༧ ལོར་རི་བོ་རྩེ་ལྔར་ཕེབས་ནས་ཨེ་ཝཾ་དགའ་འཁྱིལ་ཞེས་པའི་སྒྲུབ་ཁང་བཏབ། དགུང་ལོ་ང་ལྔ་པ་ལྕགས་ཡོས་ཏེ་ཕྱི་ལོ་༡༧༧༡ ལོར་གོང་མའི་ངོ་སྐུལ་ལྟར་བཀའ་འགྱུར་ཆེན་མོ་མན་ཇུའི་སྐད་དུ་བསྒྱུར་བའི་དབུ་ཚུགས་ཏེ་བླ་མ་མཁས་པ་དང་ཡོན་ཏན་ཧ་ཅང་བཟང་བའི་ལོ་ཙཱ་བ་བསྡུས་ཏེ་བསྒྱུར།
དགུང་གྲངས་བདུན་ཅུ་ལ་ཕེབས་པ་རབ་བྱུང་བཅུ་གསུམ་པའི་མེ་རྟ་སྟེ་ཕྱི་ལོ་༡༧༨༦ ལོའི་བོད་ཟླ་བཞི་པའི་ཚེས་གཉིས་ཉིན་གནས་མཆོག་རི་བོ་རྩེ་ལྔའི་ཨེ་ཝཾ་དགའ་འཁྱིལ་གླིང་དུ་རེ་ཞིག་གཟུགས་སྐུའི་བཀོད་པ་ཆོས་དབྱིངས་སུ་བསྡུ་བའི་ཚུལ་མཛད་དོ། །
   བདག་ཉིད་ཆེན་པོ་འདིའི་གསུང་ལས་སྐྱེས་པའི་སློབ་མ་ལ་ཡང༌། དམ་པའི་སྐྱེས་རབས་འཛིན་པའི་སྤྲུལ་སྐུ་དང༌། ཆོས་ཀྱི་གདན་ཁྲིར་བཞུགས་པའི་བླ་ཆེན། བཀའ་པོད་གཞུང་ལུགས་སྦྱངས་པའི་དགེ་བཤེས། སྒྲུབ་པ་སྙིང་པོར་མཛད་པའི་རྣལ་འབྱོར་བ། བརྡ་སྤྲོད་སྐད་གཉིས་སྨྲ་བའི་ལོ་ཙཱ་བ། མདོ་སྡེའི་གཞུང་ལ་མཁས་པའི་ཧྭ་ཤང༌། དད་པའི་ནོར་གྱིས་ཕྱུག་པའི་སྦྱིན་བདག་སོགས་མཐའ་དབུས་ནོར་འཛིན་གྱི་རྒྱ་ཁྱོན་གང་སར་ཁྱབ་བོ། །
གསུང་རྩོམ་ལ་ཡང༌། འདིར་བཀོད་པའི་དག་ཡིག་མཁས་པའི་འབྱུང་གནས་དང༌། ནང་དོན་རིག་པའི་སྐབས་སུ་བཀོད་པའི་ལྟ་མགུར་སོགས་ཀྱིས་མཚོན་པའི་གསུང་རྩོམ་ལ། གྲུབ་མཐའི་རྣམ་གཞག་ཐུབ་བསྟན་ལྷུན་པོའི་མཛེས་རྒྱན། བྱང་ཆུབ་ལམ་གྱི་སྒྲོན་མའི་ས་བཅད། བྱང་ཆུབ་ཀྱི་སེམས་བསྐྱེད་ཚུལ་བཤད་པ་ཐེག་ཆེན་འཇུག་སྒོ། གསང་འདུས་བསྙེན་ཡིག་དངོས་གྲུབ་བདུད་རྩིའི་བུམ་བཟང༌། ༸རྒྱལ་དབང་ཐམས་ཅད་མཁྱེན་པ་བསྐལ་བཟང་རྒྱ་མཚོའི་རྣམ་ཐར་དཔག་བསམ་རིན་པོ་ཆེའི་སྙེ་མ་སོགས་ཚད་ལྡན་གྱི་བསྟན་བཅོས་གླེགས་བམ་ཆེ་བ་པོད་དགུར་ལོངས་པའི་ཕྱག་རྗེས་བསམ་མི་ཁྱབ་པ་མཛད་དོ།། །།
༄༅། །ཡི་གེའི་ཐོབ་ཐང་ཉེར་མཁོ་རབ་གསལ་ཞེས་བྱ་བ་བཞུགས་སོ།།
ཨ་ཀྱཱ་ཡོངས་འཛིན་བློ་བཟང་དོན་གྲུབ། (༡༧༤༠ – ༡༨༢༧)
༄༅། །ན་མོ་གུ་རུ་ཝེ། རྒྱལ་ཀུན་ཡབ་གཅིག་མཁྱེན་པའི་གཏེར། །ངག་དབང་ལྷ་མོ་དབྱངས་ཅན་མ། ། བདག་སྙིང་པདྨའི་དབུས་བཞུགས་ཏེ། །ཐོགས་མེད་སྨྲ་བའི་སྤོབས་པ་སྩོལ། །དབྱངས་ཡིག་ཨི་ཨུ་ཨེ་ཨོ་བཞི། །གསལ་བྱེད་ཀ་སོགས་སུམ་ཅུ་ཡིན། །ག་ང་ད་ན་བ་མ་འ། །ར་ལ་ས་རྣམས་རྗེས་འཇུག་བཅུ། །ད་དང་ས་གཉིས་ཡང་འཇུག་གོ །ག་ད་བ་མ་འ་སྔོན་འཇུག །གོ་ངོ་དོ་ནོ་བོ་མོ་འོ། །རོ་ལོ་སོ་རྣམས་རྫོགས་ཚིག་སྟེ། །སླར་སྡུད་ཟླ་སྡུད་ཅེས་ཀྱང་བྱ། །རྗེས་འཇུག་རང་འདྲའི་མཐའ་ལ་སྦྱར། །ན་ར་ལ་གསུམ་རྗེས་སུ་ནི། །ད་དྲག་ཐོབ་ཚེ་ཏོ་ཞེས་སྦྱར། །སུ་རུ་ར་དང་དུ་ཏུ་ན། །ལ་དོན་རྣམ་པ་དྲུག་ཡིན་ཏེ། །རྣམ་དབྱེ་གཉིས་པ་བཞི་པ་དང༌། །བདུན་པ་དེ་ཉིད་དུས་ལ་འཇུག །ས་སུ་ག་བ་ད་དྲག་ཏུ། །ང་ད་ན་མ་ར་ལ་དུ། ། འ་དང་མཐའ་རྟེན་མེད་པའི་མཐར། །རུ་དང་ར་གཉིས་ཅི་རིགས་སྦྱར། །གི་ཀྱི་གྱི་འི་ཡི་ལྔ་པོ། །རྣམ་དབྱེ་དྲུག་པ་འབྲེལ་སྒྲ་སྟེ། །ད་བ་ས་ཀྱི་ག་ང་གི །ན་མ་ར་ལའི་རྗེས་སུ་གྱི། །འ་དང་མཐའ་རྟེན་མེད་མཐར་འི༑ ༑རྐང་པ་སྐོང་ཚེ་ཡི་འཐོབ་བོ། །གི་ཀྱི་སོགས་མཐར་ས་སྦྱར་ཚེ། །རྣམ་དབྱེ་གསུམ་པ་བྱེད་པའི་སྒྲའོ།། ཀྱང་ཡང་འང་གསུམ་རྒྱན་སྡུད་དོ། །ག་ད་བ་སའི་རྗེས་སུ་ཀྱང༌། །ང་ན་མ་འ་ར་ལ་ཡང༌། །མཐའ་རྟེན་མེད་མཐར་འང་དང་ཡང༌། །དེ་ཏེ་སྟེ་གསུམ་ལྷག་བཅས་ཏེ། །ད་དེ་ན་ར་ལ་ས་ཏེ། །ག་ང་བ་མ་འ་རྣམས་དང༌། །མཐའ་རྟེན་མེད་མཐར་ས་སྟེ་འཐོབ། །གམ་ངམ་དམ་ནམ་བམ་མམ་འམ། །རམ་ལམ་སམ་རྣམས་འབྱེད་སྡུད་སྒྲ། །རྗེས་འཇུག་རང་འདྲའི་མཐའ་ལ་སྦྱར། །ད་དྲག་ཅན་མཐར་ཏམ་སྦྱར་རོ། །ནས་དང་ལས་གཉིས་འབྱུང་ཁུངས་དང༌། །དགར་དང་སྡུད་པ་ལ་ཡང་འཇུག །ཀྱེ་དང་ཀྭ་ཡེ་བོད་སྒྲ་སྟེ། །ཕལ་ཆེར་མིང་གི་ཐོག་མར་སྦྱོར། །ནི་སྒྲ་དགར་དང་བརྣན་པའོ། །གང་སུ་ཅི་ཇི་སྤྱི་སྒྲ་སྟེ། །དཔེ་དང་གཞན་ལ་ཅི་སྦྱོར་ཞིང༌། །དོན་ལ་ཅི་དང་གང་ཟག་ལ། །སུ་འཐོབ་གང་གི་ཀུན་ལ་སྦྱར། །པ་དང་ཅན་ལྡན་བདག་པོའི་སྒྲ། །ག་ད་བ་ས་ན་མ་པ། །ང་འ་ར་ལ་མཐའ་མེད་བ། །བདག་པོའི་སྒྲ་ལ་པ་ཉིད་དོ། །མ་མི་མིན་མེད་དགག་པའི་སྒྲ། །མ་མི་གཉིས་ནི་ཐོག་མ་དང༌། །མིན་མེད་གཉིས་པོ་རྗེས་ལ་སྦྱར། །ཚིག་འཕྲད་ཅིང་ལ་སོགས་པ་ནི། །ག་ད་བ་དང་ད་དྲག་མཐར། །ཅིང་ཅེས་ཅེའོ་ཅེ་ན་ཅིག །ང་ན་མ་འ་ར་ལ་དང༌། །རྗེས་འཇུག་མེད་པའི་མིང་མཐའ་རུ། །ཞིང་ཞེས་ཞེའོ་ཞེ་ན་ཞིག །ས་མཐར་དམིགས་གསལ་(ཤེས་སྦྱར་ན་བློའི་ཤེས་པར་འཁྲུལ་བ་འབྱུང་བས་མི་བྱ་གསུངས)ཞེས་མ་གཏོགས། །ཤིང་ཤིག་ཤེའོ་ཤེ་ན་འཐོབ། །ཁ་ཅིག་ལྷན་ཅིག་ཐབས་ཅིག་དང༌། །ལན་ཅིག་སོགས་ཀྱི་ཅིག་སྒྲ་དེ། །མིང་གི་ཆ་ཤས་ཡིན་པས་ན། །ཚིག་འཕྲད་གྲངས་སུ་མ་ནོར་གཅེས། །ཚིགས་བཅད་རྐང་པའི་མཐའ་ལ་ནི། །ཉིས་ཤད་ངེས་པར་འཐོབ་པ་ཡིན། །ག་མཐར་ཆིག་ཤད་ང་ཡི་མཐར། །ཤད་ཀྱི་གོང་དུ་ཕྱི་ཚེག་(ང་ཡིག་རྐང་པ་ཤད་དང་མི་འདྲེས་པའི་ཆེད་ཡིན)དགོས། །ཚིག་ལྷུག་ལ་ནི་རྫོགས་ཚིག་མཐར། །ཉིས་ཤད་རྣམ་གྲངས་སོ་སོ་དང༌། །དོན་ཚན་ཕལ་ཆེར་མཐའ་དང་ནི། །བོད་པའི་སྐབས་ལའང་ཆིག་ཤད་བྱ། །སྡེ་ཚན་ཆེན་མོ་རྫོགས་པ་དང༌། །ལེའུའི་མཚམས་སུ་བཞི་ཤད་འཐོབ། །རྐང་པ་སྐོང་དང་མི་སྐོང་ལས། །འོ་འུ་འམ་གྱི་ཚིག་བར་ཡང༌། །འཐོབ་ཚུལ་སྐབས་དང་སྦྱར་བར་བྱ། །དེ་ལྟར་རྗེས་འཇུག་དབང་གིས་ནི། །རྣམ་དབྱེ་ཚིག་ཕྲད་མི་འདྲ་བའི། །ཁྱད་པར་ཞིབ་ཏུ་ཤེས་པར་བྱ། །ཚིག་གི་འདབ་མས་མ་བསྒྲིབས་པའི། །གནད་བསྡུས་འབྲས་བུ་གཡུར་ཟ་བ། །བློ་གསལ་དོན་གཉེར་དགའ་སྟོན་དུ༑ ༑དབྱངས་ཅན་དགའ་བའི་བློ་གྲོས་སྤེལ།། །།དགེའོ།།
མཆན། དག་ཡིག་འདི་ནི་པོ་ཏཱ་ལའི་ཞོལ་པར་ཁང་ཆེན་མོ་གངས་ཅན་ཕན་བདེའི་གཏེར་མཛོད་ཀྱི་དཔེ་རིང་ལྟར་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
ཨ་ཀྱཱ་ཡོངས་འཛིན་བློ་བཟང་དོན་གྲུབ་ནི། མདོ་སྨད་ཕྱག་རྡོ་ཐང་གི་ཨ་ཀྱཱ་སྡེ་ཞེས་བྱ་བའི་ཡབ་ལོ་ལོ་དང་ཡུམ་འབའ་ཀོ་གཉིས་ཀྱི་སྲས་སུ་རབ་བྱུང་བཅུ་གཉིས་པའི་ལྕགས་སྤྲེལ་ཕྱི་ལོ་༡༧༤༠ ལོར་སྐུ་འཁྲུངས། དགུང་ལོ་བདུན་ལ་ལྷ་རི་བློ་བཟང་འབྱུང་གནས་ཀྱི་དྲུང་དུ་རབ་བྱུང་བསྒྲུབས། ཤིང་བཟའ་བློ་བཟང་དར་རྒྱས་རྒྱ་མཚོ་(༡༧༥༩ – ༡༨༢༣)སློབ་དཔོན་དུ་བསྟེན་ནས་མདོ་སྔགས་ཀྱི་བཀའ་ཆོས་མང་དུ་གསན། དགུང་ལོ་ཉེར་བདུན་སྟེང་དབུས་སུ་ཕེབས་ནས་འབྲས་སྤུངས་སྒོ་མང་གྲྭ་ཚང་དུ་ཆོས་ཞུགས་མཛད་དེ་གཞུང་ཆེན་པོར་སློབ་གཉེར་གནང༌། དགུང་ལོ་ཉེར་བརྒྱད་ཐོག་པཎ་ཆེན་དཔལ་ལྡན་ཡེ་ཤེས་ཀྱི་དྲུང་དུ་བསྙེན་རྫོགས་བསྒྲུབས། དགུང་ལོ་སོ་གཉིས་ལ་གྲྭ་སྐོར་མཛད། སྒྲ་རིག་པར་ལེགས་པར་སྦྱངས་པས་ཀུན་བཤད་ཀྱི་མིང་ལ་དབྱངས་ཅན་དགའ་བའི་བློ་གྲོས་ཞེས་འབོད། ཀུན་མཁྱེན་འཇིགས་མེད་དབང་པོ་དང་ཐུའུ་བཀྭན་ཆོས་ཀྱི་ཉི་མ་སོགས་ཀྱི་ཞབས་ལ་གཏུགས་ནས་མདོ་སྔགས་ཀྱི་ཟབ་ཆོས་མང་དུ་གསན། དགུང་ལོ་དྲུག་ཅུ་རེ་བཞི་ལ་བྱ་ཁྱུང་དགོན་གྱི་གདན་རབས་ཞེ་དགུ་པའི་ཁྲིར་ཕེབས། སྐུ་འབུམ་ཁྲི་ཆེན་ཞེ་དགུ་པ་བུམ་པ་ངག་དབང་ཆོས་ཀྱི་ཉི་མ་སྐུ་འབུམ་གྱི་ཁྲིར་བཞུགས་དུས། ཕྱི་ལོ་༡༨༢༧ ལོར་རྗེ་ཡབ་སྲས་གསུམ་གྱི་གསུང་འབུམ་དཔར་དུ་འགོད་རྒྱུ་ཞུ་དག་ལེགས་པར་མཛད། སྐུ་འབུམ་བླ་མ་ཨ་ཀྱཱ་ཡེ་ཤེས་སྐལ་བཟང་མཁས་གྲུབ་རྒྱ་མཚོའི་(༡༨༡༧ – ༡༨༦༩)ཡོངས་འཛིན་མཛད་པས་ཡོངས་གྲགས་སུ་ཨ་ཀྱཱ་ཡོངས་འཛིན་ཞེས་གསོལ། མདོར་ན་སྐུ་ཚེ་གང་པོར་དམ་ཆོས་འཆད་ཉན་མཛད་ནས་དུས་འདའ་བར་མཛད། དགུང་ལོ་བརྒྱད་ཅུ་གྱ་བརྒྱད་ལ་ཕེབས་པ། རབ་བྱུང་བཅུ་བཞི་པའི་མེ་ཕག ཕྱི་ལོ་༡༨༢༧ ལོར་དགོངས་པ་ཆོས་དབྱིངས་སུ་ཐིམ། 
ཁོང་གི་བཀའ་རྩོམ་ནི། མཁས་པ་དང་བླུན་པོ་བརྟག་པའི་བསྟན་བཅོས་དགེ་ལྡན་ལེགས་བཤད་པདྨ་དཀར་པོའི་ཆུན་པོའི་འགྲེལ་པ་ཉི་མའི་འོད་ཟེར། ཤིང་རྟའི་སྲོལ་འབྱེད་ཀྱི་རྣམ་གཞག་སྐལ་བཟང་མགུལ་རྒྱན། འདུལ་བའི་སྡོམ་ཚིག་གནད་བསྡུས་ནོར་བུའི་ཕྲེང་བ། སྙན་ངག་གི་བསྟན་བཅོས་མུ་ཏིག་ཕྲེང་བ། སྡེབ་སྦྱོར་རིན་འབྱུང་གི་གནད་དོན་གསལ་བའི་མེ་ལོང༌། རྟགས་ཀྱི་འཇུག་པའི་དཀའ་གནད་བདག་གཞན་དང་བྱ་བྱེད་ལས་གསུམ་གྱི་ཁྱད་པར་ཞིབ་ཏུ་ཕྱེ་བ་ཉུང་གསལ་འཕྲུལ་གྱི་ལྡེ་མིག་སོགས་ཆོས་ཚན་ལྔ་བཅུ་ཐམ་པ་པོད་འབྲིང་གཉིས་ལྷག་བཞུགས་པ་བཅས་སོ། །
དག་ཡིག་གཅེས་བསྡུས་འཁྲུལ་སྤོང་ལེགས་པར་བཤད་པའི་སྐྱ་རེངས་གསར་པ་ཞེས་བྱ་བ་བཞུགས་སོ།།
ཨ་ལག་ཤ་ངག་དབང་བསྟན་དར།(༡༧༥༩-?)
༄༅། །(ཤིས་བརྗོད་ཀྱི་རྒྱན)རྒྱལ་ཀུན་འཕྲིན་ལས་མཛེས་སྡུག་ལྷ་མོ་ཡི། །རྣམ་པའི་གར་བསྒྱུར་རྗེ་བཙུན་སྒྲོལ་མ་དང༌། །གཉིས་མེད་ཀློང་རྡོལ་ངག་དབང་བློ་བཟང་ལ། །སྐྱབས་སུ་མཆིའོ་ཀུན་ཏུ་ཤིས་གྱུར་ཅིག །(ངོ་བསྟོད་ཀྱི་དཔེ)དུས་གསུམ་རྒྱལ་བ་མཚན་དཔེ་ཡོངས་སུ་རྫོགས། །བདག་གི་བཤེས་གཉེན་མགྲིན་པའི་མདུད་བཀྲོལ་ཙམ། །དེ་ལྟ་ན་ཡང་རྒྱལ་བ་ཀུན་དངོས་དང༌། །གཉིས་སུ་མེད་པར་ཤེས་ནས་དད་པས་བསྟེན། །(ཡོངས་བརྗེས་ཀྱི་རྒྱན)ལུས་དང་ལོངས་སྤྱོད་དུས་གསུམ་དགེ་ཚོགས་སོགས། །བདག་ལ་ཅི་བདོག་མཁྱེན་པའི་གཏེར་ལ་དབུལ། །དེས་ཀྱང་སྐུ་གསུང་ཐུགས་ཀྱི་དངོས་གྲུབ་མཆོག །ལུས་པ་མེད་པར་འགྱངས་མིན་སྩོལད་ཅིག་གུ། །(དངོས་དཔེ)ཉིན་བྱེད་སྟོང་གིས་འཁྱུད་པའི་འོ་མཚོ་ཡིས། །ལན་བརྒྱར་བྱུགས་པའི་ཤེལ་གྱི་ས་འཛིན་ཀྱང༌། །གང་གི་དཀར་མཛེས་དཔལ་ལ་མི་བཟོད་པའི། །དབྱངས་ཅན་ལྷ་མོ་མགྲིན་པར་རྟག་རོལ་ཅིག །(ཁྱད་འཕགས་ཕུལ་བྱུང)སྲིན་པོས་བཟུང་བའི་མཐའ་འཁོབ་གངས་ལྗོངས་སུ༑ ༑བཀའ་བསྟན་འགྱུར་བའི་ཐབས་སུ་བོད་ཡིག་སྲོལ། །བྱེད་པོ་སཾ་བྷོ་ཊ་ཡི་བཀའ་དྲིན་མཐའ། །ཁྱབ་འཇུག་གནས་ཀྱིས་གཞལ་བར་མི་ནུས་སོ། །(ཆ་ཤས་གཟུགས་ཅན)བོད་ཡིག་གིས་བསྐྲུན་གཙུག་ལག་ནམ་མཁའི་ནོར། །ཐུགས་རྗེ་རྟ་བདུན་རོལ་བས་རབ་དྲངས་ནས། །ཐུབ་བསྟན་པད་མའི་སྲོག་ཟུངས་གསོ་མཛད་པའི། །གནའ་བོའི་ཆོས་རྒྱལ་ལོ་པཎ་རྣམས་ལ་དད། །(བྱ་བའི་རང་བཞིན་བརྗོད་པ)གང་གི་ཚད་མེད་ཐུགས་རྗེ་གཡོ་ཙམ་གྱིས། །རྨད་བྱུང་མྱུར་བའི་སྤོབས་པ་མ་འབད་པར། །བདེ་བླག་སྟེར་བའི་ཀློག་གི་སློབ་དཔོན་དྲིན། །ད་གཟོད་དྲན་ནས་དྲིན་གཟོའི་བསམ་པས་བསྟེན། །(བསྡུས་པའི་གཟུགས་ཅན)དཔྱད་ཀྱང་ཐེ་ཚོམ་མུན་པས་བཅད་མ་མྱོང༌། །ཉེས་བཤད་འདབ་མ་བརྒྱ་ཡིས་བཏུམ་པའི་ནང༌། །བློ་གསལ་རྐང་དྲུག་འཕུར་འདོད་སྐལ་ཞན་ན། །ལེགས་བཤད་སྐྱ་རེངས་གསར་པ་འདི་སྒུགས་ཤིག །(མཐའ་ཐོག་ཟུང་ལྡན)བསྟན་པའི་རྩ་བ་ཡི་གེ་འདི་ལ་ཟེར། །ཟེར་སྒྲོས་བསྒྲིགས་པའི་དག་ཡིག་ཕལ་པ་ལ། །ལ་ལས་ཆོག་པར་འཛིན་མོད་བྱིས་པའི་བློ། །བློ་རྩལ་ཡོད་ན་འདི་ཉིད་བསྟེན་རིགས་སོ། །
    ཐོག་མར་མགོ་ཅན་བཤད་པ་ལ། །ཆུ་རྐ་འཐེན་པ་ར་རྐ་ཡིན། །ས་སྐ་རོ་ཡི་བྱེ་བྲག་གོ །རྒྱུ་ཡི་རྐྱེན་ནི་ར་རྐྱེན་ཡིན། །མྱུར་བའི་སྐྱེན་ནི་ས་སྐྱེན་ནོ། །ས་དོང་བརྐོས་ཟིན་ར་བརྐོས་ཡིན། །ལས་ལ་བསྐོས་ཟིན་ས་བསྐོས་སོ། །འདི་གཉིས་འདས་ཚིག་ཡིན་པས་ན། །རྗེས་འཇུག་ཐོབ་མོད་བྱ་ཚིག་ལ། །མེད་ཀྱང་རུང་བའི་གནད་གཅིག་ཡོད། །རྐུན་མ་རྐུ་བྱེད་ར་རྐུ་ཡིན། །དས་འཕུལ་དཀུ་ནི་དཔྱི་མགོའི་མིང༌། །གླེན་ཞིང་ལྐུགས་པ་ལ་ལྐུགས་ཡིན། །རྒྱལ་སྐུགས་བཙུགས་པ་ས་སྐུགས་སོ། །ཁ་ནང་རྐན་ནི་ར་རྐན་ཡིན། །ཡོད་རེ་སྐན་ནི་ས་སྐན་ནོ། །དས་འཕུལ་དཀན་ནི་དཀན་གཟར་པོ། །ཆུ་ལས་རྒལ་བ་ར་རྒལ་ཡིན། །ལུས་ཀྱི་སྒལ་བ་ས་སྒལ་ལོ། །དཀྱིལ་མཐོའི་སྒང་ནི་ས་སྒང་ཡིན། །གཅིན་སྣོད་ལྒང་ནི་ལ་མགོ་ཅན། །རི་དྭགས་རྒོ(ཟ་མ་ཏོག་ཏུ་ད་ཡིས་འཕུལ)བ་ར་རྒོ་ཡིན། །ཚ་སྒོ་ཅན་ནི་ས་སྒོ་ཡིན། །ཕ་བ་དགོ་དགོ་ད་ཡིས་འཕུལ། །ཟླ་བོ་སྒུག་པ་ས་སྒུག་ཡིན། །ཤིང་རེངས་དགུག་པ་ད་ཡིས་འཕུལ། །ཤིང་ཏོག་རྒུན་འབྲུམ་ར་རྒུན་ཡིན། །དུས་བཞིའི་དགུན་ནི་ད་ཡིས་འཕུལ། །ནང་ཁྲོལ་རྒྱུ་མ་སྒྱུ་མ་མཁན། །ནོར་རོ་སྙམ་པའི་དོགས་གཞི་ཆུང༌། །དབུགས་རྒོད་སྔམ་ནི་ས་སྔམ་ཡིན། །འཇིགས་སྟངས་རྔམ་ནི་ར་རྔམ་མོ། །ལུས་ཀྱི་རྔུལ་ནི་ར་རྔུལ་ཡིན། །རིན་ཆེན་དངུལ་ནི་ད་ཡིས་འཕུལ། །རིད་པའི་རྗུད་ནི་ར་རྗུད་ཡིན། །ལྕི་བའི་ལྗིད་ནི་ལ་མགོ་ཅན། །ཏིལ་གྱི་རྗང་བུ་ར་རྗང་ཡིན། །མྱུ་གུའི་ལྗང་བུ་ལ་ལྗང་ངོ༌། །དེ་བཞིན་ལྗན་ལྗིན་ཡུལ་ལྗོངས་སོགས། །ལ་ཡིག་ཐོད་དུ་བཅིངས་པའི་ཇ། །རྗེན་བཙོས་ས་རྗེན་ལ་སོགས་པ། །ཇ་ཡིག་ར་མགོ་ཅན་དུ་བྲི། །རེག་བྱ་སྙི་བ་ས་སྙི་ཡིན། །རྒྱ་ཡི་རྙི་ནི་ར་རྙིའོ། །དེ་བཞིན་མི་གཙང་རྙང་དང་རྙོང༌། །སོ་ཡི་རྙིལ་སོགས་ར་མགོར་བྲི། ། རང་གིས་བསྟེན་པ་ས་བསྟེན་ཡིན། །གཞན་ལ་བརྟེན་པ་ར་བརྟེན་ནོ། །འདི་གཉིས་འཕུལ་ཡིག་ཅན་དུ་ངེས། །བྱིན་ལེན་བསྟབས་དང་གོས་བལྟབས་པ། །ས་ལའི་ཞྭ་ཅན་འདས་ཚིག་ཡིན། །འཐུག་པོའི་སྟུག་ནི་ས་སྟུག་ཡིན། །མི་གཙང་རྟུག་ནི་ར་རྟུག་གོ །མིག་གིས་བལྟས་ཟིན་རྒྱས་ཟིན་བརྟས། །རིམ་པས་ལ་རའི་ཀླད་ཅན་ནོ། །རྒྱབ་ཀྱི་ལྟག་ནི་ལ་ལྟག་ཡིན། །ཐེར་ཟུག་རྟག་ནི་ར་རྟག་ཡིན། །གཅན་གཟན་སྟག་དང་ག་ལ་མཚུངས། །སྟེས་ཀྱི་དབང་དང་ལྟས་ངན་ནི། །ས་དང་ལ་ཡི་ཞྭ་ཅན་ལགས། །མདའ་ཡི་ལྟོང་ནི་ལ་མགོ་ཅན། །གྲངས་ཀྱི་སྟོང་དང་ནོར་དོན་མེད། །དེ་བཞིན་རྟོད་ཐག་ལུས་སྟོད་དང༌། །བཀྲེས་པའི་ལྟོགས་དང་ཤེས་པའི་རྟོགས། །དེ་སོགས་ཁྱད་པར་འབྱེད་པ་གཅེས། །རིངས་པའི་རྟབ་ནི་ར་རྟབ་ཡིན། །བརྟབས་ཀྱང་འཐད་མོད་འདས་ཚིག་ཡིན། །རྗེས་མའི་རྟིང་ནི་ར་རྟིང་ཡིན། །གཏིང་ཟབ་གཏིང་དང་གཏན་མི་འདྲ། ། ཐལ་མོ་བརྡབ་དང་ཕེག་རྡོབ་དང༌། །རྣོ་མེད་རྡུགས་དང་ཐབས་རྡུགས་དང༌། །རྡེག་བྱེད་བརྡེག་བྱ་ཁང་རྡིབ་རྣམས༌། །ར་མགོ་ཅན་དུ་ཤེས་པར་བྱ། །ནེ་འུ་ལྡངས་དང་ལྡོམ་བུ་བ། །གྱང་ལྡེབས་ལྡོབས་སྐྱེན་ལན་ལྡོན་དང༌། །ལུས་པའི་ལྡས་དང་བླུགས་པའི་ལྡུགས། །ལོག་པའི་ལྡོག་དང་ལྡུམ་བུ་དང༌། །ལྡབ་ལྡིབ་སྨྲ་དང་ལྡེར་བཟོ་དང༌། །ལྡེ་མིག་རེ་ལྡེ་མེ་ལ་ལྡེ། །འབྲུག་སྒྲ་ལྡིར་དང་འདབ་ཆགས་ལྡིང༌། །ཚད་ལོངས་ལྡང་དང་སྟན་ལས་ལྡང༌། །ལྕེས་བལྡག་སོ་ཡིས་བལྡད་པ་སོགས། །ལ་མགོ་ཅན་དུ་ཤེས་པར་བྱ། །ཉེར་བསྡོགས་ཐག་བསྡོགས་ཐུག་སྡོར་དང༌། །སྣོད་ཀྱི་སྡེར་མ་སྡེར་མོ་རྣམས། །ས་ཡིག་ཐོད་དུ་བཅིངས་པའི་ད། །སྐོམ་སྐྱེམས་ལྡུད་པ་ལ་མགོ་ཅན། །ཕྱོགས་སུ་སྡུད་དང་ནོར་ས་ཆུང༌། །རྟ་འདོགས་རྡང་ནི་ར་རྡང་ཡིན། །སྐས་ཀྱི་གདང་བུ་གས་འཕུལ་ཅན། །ཁང་པའི་སྡུམ་ནི་ས་སྡུམ་ཡིན། །ལྡུམ་རའི་ལྡུམ་ནི་ལ་ལྡུམ་ཡིན། །དུམ་བུར་གཏུབ་པ་དུམ་རྐྱང་ཡིན། །ཟླུམ་པོར་གཏུབ་པ་གཞན་ཡིན་ནོ། །སྲོག་བསྡོས་བས་འཕུལ་སར་བཏགས་ད༑ ༑དབུ་བ་རྡོས་པ་འཕུལ་མེད་པའི། །ར་ཡི་འོག་ཏུ་བཏགས་པའི་ད། །འགྲན་པའི་སྡོ་ནི་ས་མགོ་ཅན། ། གྲི་སོགས་བརྡར་བ་ར་མགོ་ཅན། །ཕྱེ་མར་བདར་བ་བས་འཕུལ་ཙམ། །རྣག་བརྟོལ་ཞབས་རྡོལ་སྡེབ་མི་གཅིག །དེ་གཉིས་ནོར་དོགས་ཤིན་ཏུ་ཆེ། །མདུན་དུ་བརྣུར༌(འཐེན་པའི་མིང)དང་བརྣབ་སེམས་དང༌། །ངེས་བཟུང་བརྣན་དང་སྦས་པའི་བརྣོགས། །གྲེ་བར་ཟས་ཐོགས་བརྣངས་པ་སོགས། །བརྩེགས་འཕུལ་ཐོབ་པའི་ར་རྣའོ། །ཞིང་གི་རྣང་མ་ཁུག་རྣ་སོགས། །བརྩེགས་འཕུལ་ཐོབ་པ་མ་ཡིན་ནོ། །ཕན་ཚུན་བསྣོལ་དང་བསྣོར་བ་དང༌། །དུས་བསྣུར་ཞིབ་བསྣུར་མཇུག་མ་བསྣར། །དེ་དག་བ་འོག་སར་བཏགས་བསྣ། །ཆུ་ཡི་རྦ་རླབས་གསང་བའི་སྦ། །མགུལ་རྒྱན་ལྦ་གསུམ་རིམ་བཞིན་དུ། །ར་ས་ལ་ཡི་འོག་ཏུ་གདགས། །ནོར་མེད་སྤྲང་དང་སྦྲང་རྩི་དང༌། །ལྷ་ཡི་སྤྲུལ་དང་གདུག་སྦྲུལ་དང༌། །ལག་པའི་སྤར་མོ་མེ་སོགས་སྦར། །མཛེས་པའི་སྤ་དང་གསང་བའི་སྦ། །ཕུང་པོར་སྤུངས་དང་དམ་བཅའི་སྦུངས། །མེ་གསོའི་སྤྲ་དང་དབུབ་བྱའི་སྦྲ༑ ༑རྒྱན་གྱིས་སྤུད་དང་མེ་ཆས་སྦུད(སྦུད་པ་ལྟ་བུ)། །རིན་ཆེན་སྤུག་དང་ཕུག་གི་སྦུག །ལྷུང་བཟེད་ཁ་སྦུབ་སྦུ་གུའི་སྦུབས། །ཐགས་ཀྱི་སྤུན་དང་ཤུན་པའི་སྦུན། །གནས་ནས་སྤགས་དང་འདྲེས་པའི་སྦགས། །ཉེས་པ་སྤངས་དང་རྟ་སྦངས་རྣམས། །རིམ་བཞིན་སྡེ་པ་བཞི་པ་ཡི། །དང་པོ་གསུམ་པའི་པ་བར་བྲི། །སྔོན་ཆད་ནོར་བ་མང་སྣང་བས། །ད་ནི་མ་ནོར་བྲི་བ་གཅེས། སྤ་དབྱུག་སྦ་དབྱུག་གཉིས་ཀ་རུང༌། །འདི་ནི་གདམ་ང་མ་ཡིན་ཞིང༌། །ཤིང་རིགས་སོ་སོའི་མིང་ཡིན་ནོ། །རྒྱས་པར་མཐའ་དཔྱོད་སྐབས་སུ་འཆད། །ལུས་སྦྲིད་ཉིས་སྦྲགས་ར་མདའ་སྦྲོན། །འདི་ཡང་སྡེ་པ་བཞི་པ་ཡི། །ཝ་རུ་འབོད་རྒྱུའི་བ་ཡིག་ཡིན། །རྨེག་མེད་གོང་རྨེད་བལ་རྨེལ་རྣམས། །ར་ཡིག་ཀླད་དུ་བཀུར་བའི་མ། །དྲིས་པའི་རྨེད་ནི་ར་རྨེད་ཡིན། །འདྲི་བྱེད་སྨེད་ནི་ས་སྨེད་དོ། །སྨེ་ཤ་ཅན་ཡང་དེ་བཞིན་ནོ། །བཙོག་པའི་དམེ་ནི་དས་འཕུལ་ཅན། །གཞན་ལ་སྨོད་པ་ས་མགོ་ཅན། དམོད་པ་འདོར་བ་ད་ཡིས་འཕུལ། །མུན་པའི་སྨག་ནི་ས་མགོ་ཅན། །འཐབ་པའི་དམག་ནི་ད་ཡིས་འཕུལ། །བུ་མོའི་མག་པ་མག་རྐྱང་ངོ༌། །གཞན་ལ་བཀའ་སྩལ་ས་སྩལ་ཡིན། །ལུས་ཀྱི་རྩལ་སྟོབས་ར་རྩལ་ལོ། །དེ་བཞིན་སྩོལད་ཅིག་ས་སྩོལ་ཡིན། །འབད་རྩོལ་རྩོལ་སོགས་ར་རྩོལ་ལོ། །དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་མགོ་ཅན་ལ་འཁྲུལ་བ་སྤོང་བའི་ལེའུ་དང་པོའོ།། །།
    སྨྲས་པ། (རིགས་པའི་རྒྱུ)མཚན་ཉིད་ལྡན་པའི་བཤེས་གཉེན་དམ་པ་མཆོག །བསམ་དང་སྦྱོར་བས་བསྟེན་ཚུལ་མ་ལོག་པས། །ཚུལ་འདི་འཆད་དང་རྩོམ་ལ་འཇུག་པ་ལ། །འཚེར་མེད་སྨྲ་བའི་སྤོབས་པ་གཟེངས་སུ་མཐོ། །(གཟུགས་ཅན་གྱི་རྒྱན)ལེགས་བཤད་རྫིང་བུ་ཆུ་སྐྱེས་དགའ་ཚལ་འདིར། །བློ་གསལ་ངང་མོ་ར་ཡིག་གཉིས་པའི་ཚོགས། །མི་ཤེས་དྲི་འཁྲུད་སྦྲང་རྩི་འཐུང་བཞིན་དུ། །རྩེད་འཇོའི་འཕུར་ལྡིང་རོལ་བའི་དུས་འདའ་རིགས། །(རབ་སྤེལ)སློབ་དཔོན་ཐུ་མིའི་དགོངས་པ་ཇི་བཞིན་པ། །བདག་གི་བློ་དང་ཡིད་གཅུགས་མཛའ་བ་འདི། །རྒྱལ་བ་རྣམས་ཀྱི་ཐུགས་རྗེ་ཞགས་པའི་འོད། །འགྲོ་བ་མི་གཏོང་དམ་པོར་འཁྱུད་པ་བཞིན། །(ཆོས་དཔེ)བོང་བ་གསེར་གཟིགས་ཆགས་བྲལ་སྐྱེ་བོ་ལ། །མཉམ་གཞག་རོ་མྱོང་ཉིད་ལས་གཞན་ཡོད་མིན། །དེ་བཞིན་ཡིག་དོན་དཔྱོད་པའི་གཏམ་དེ་ལས། །བདག་ལ་བྱ་བ་ཅུང་ཟད་ཡོད་མ་ཡིན། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    ད་ནི་འདོགས་ཅན་བཤད་པ་ལ། །ཆུ་སོགས་སྐྱོམས་པ་ཀ་སྡེར་གཏོགས། །ངོམ་པའི་སྤྱོམས་ནི་པ་སྡེར་གཏོགས། །དེ་བཞིན་ཟས་སྐྱུགས་བསྐྲད་པའི་སྤྱུགས། །ཆུ་དང་མཚོ་སོགས་བསྐྱིལ་བ་དང༌། །ཁང་ཆུང་སྤྱིལ་བུ་ལ་སོགས་པ། །སྡེབ་གཅིག་བྲི་ན་ཤིན་ཏུ་ནོར། །དུས་བཞིའི་དབྱར་ནི་བ་ཡིག་ཡིན། །བརྙན་པོའི་གཡར་ནི་ཡ་ཡིག་གོ །འཐབ་མོ་འགྱེད་ལ་ག་ཡིག་བྲི། །མཛོད་སྒོ་འབྱེད་ནི་བ་ཡིག་གོ །གྱེན་དུ་འཕྱུར་ལ་ཕ་ཡིག་བྲི། །སྐྱུར་ཁུ་འཁྱུར་བ་ཁ་ཡིག་གོ །དེ་བཞིན་ནོར་བའི་འཕྱུགས་པ་དང༌། །གློག་འོད་འཁྱུག་པ་ཤེས་པར་བྱ། །ལྟོགས་པའི་བཀྲེས་དང་ན་ཚོད་བགྲེས། །ཡེ་གེ་སོ་སོར་ཐོབ་པ་ཡིན། །མཚོན་ཆའི་གྲི་ནི་ག་གྲི་ཡིན། །སྣ་ཡུལ་དྲི་ནི་ད་དྲིའོ། །ལམ་རྒྱུས་འགྲུལ་པ་ག་འགྲུལ་ཡིན། །དེ་བཞིན་ནས་གྲོ་སྔ་དྲོ་དང༌། །ཟས་སྣོད་གྲོད་དང་ལུས་ཀྱི་དྲོད། །འགྱེལ་བའི་འགྲེད་དང་དུད་འགྲོ་འདྲེད། །དངར་བསྒྲིགས་གྲལ་དང་རལ་བའི་དྲལ། །བརྩི་བྱའི་གྲངས་དང་གདན་དྲངས་སོགས། །ཚིག་དོན་གཉིས་ཀ་མི་འདྲ་ཞིང༌། །མཛའ་བའི་གྲོགས་ནི་ག་གྲོགས་ཡིན། །ཁུར་པོའི་དྲོགས་ནི་ད་དྲོགས་སོ། །གྲོགས་དང་འགྲོགས་ཀྱང་ཞེད་ནས་འདྲོགས། །ཞེས་པ་ལྟ་བུ་འཕུལ་ཐོབ་པའི། །སྐབས་ཀྱང་ཡོད་པ་ཤེས་དགོས་སོ། །མཚུངས་པའི་རིགས་འགྲེ་ག་འགྲེ་ཡིན། །གནོད་བྱེད་འདྲེ་དང་ཆེས་ཐ་དད། །ཆིག་ཐུབ་ཆིག་སྟོང་ལ་སོགས་ལ།། ཙ་རྟགས་འདོགས་པ་མ་ཡིན་ནོ། །འཁྲུངས་པའི་བསྐྲུན་དང་འགྲན་པའི་བསྒྲུན། །རྒྱལ་པོས་བཀྲབས་དང་ཐུན་གྱིས་བྲབ། །དེ་དག་སོ་སོར་ཤེས་དགོས་སོ། །ག་གྲིལ་ཐུམ་གྱིས་གྲིལ་བའི་མིང༌། །ད་དྲིལ་གཅིག་ཏུ་དྲིལ་བའི་མིང༌། །ཀླན་ཀ་ཀླད་པ་ཀླ་ཀློ་དང༌། །འབྱམས་ཀླས་བཀླག་བྱ་ཀློག་པ་དང༌། །ཀླག་ཅོར་ཆུ་ཀླུང་གོས་ཀླུབས་རྣམས། །སྡེ་པ་དང་པོའི་དང་པོར་བྲི། །ནམ་མཁའི་གློག་དང་ཁ་གདངས་གླལ། །གླགས་ལྟ་གླགས་རྙེད་གླུམ་བཅོས་དང༌། །གཏམ་གླེང་གླིང་བཞི་གློས་ཕབ་ཉལ། །གླེགས་བམ་སྒོ་གླེགས་ལ་སོགས་པ༑ ༑སྡེ་པ་དང་པོའི་གསུམ་པར་བྲི། །དེ་ཕྱིར་ཀླུ་གཉན་གླུ་སྙན་རྣམས། །ཡིག་དོན་གཉིས་ཀ་གཏན་མི་གཅིག །དབའ་ཀློང་ངག་སྒྲོན་དགོངས་པ་ཡིན། །གཞན་དུ་རྦ་ཀློང་མང་ཞིག་སྣང༌། །གདམ་ང་ཡིན་མིན་བརྟག་པར་བྱ། །འཛར་བའི་རླུག་ནི་ར་རླུག་ཡིན། །ལྡུགས་པའི་བླུགས་ནི་བ་བླུགས་སོ། །རྐང་པས་གླེབས་དང་གནས་སུ་སླེབ། །མ་འདྲེས་སོ་སོར་དབྱེ་བར་བྱ། །བཟླུམས་ནི་ཚོགས་པ་བཟླུམས་པའི་མིང༌། །བསྡུམ་ནི་འགྱེད་པ་བསྡུམ་པའི་མིང༌། །དེས་ན་དབྱེན་བསྡུམ་མཆོད་རྟེན་ལ། །དབྱེན་བཟླུམས་མཆོད་རྟེན་བྲིས་ཀྱང་འཐད། །ལག་སོར་ཟླུམ་ལ་ལག་ཟླུམ་ཟེར། །དེ་ཕྱིར་དེ་གཉིས་ཐ་དད་དོ། །བཅྭ་ལྔ་བཅྭ་བརྒྱད་ཅེས་འོག་ཏུ། །བ་ཡིག་འདོགས་པ་མི་འཐད་དེ། །རྒྱུ་མཚན་གཞན་དུ་འཆད་པར་འདོད། །དེས་ན་རྣ་རུ་ཅན་དུ་བྲི། །དག་ཡིག་གཅེས་བསྡུས་འཁྲུལ་སྤོང་ལེགས་པར་བཤད་པ་སྐྱ་རེངས་གསར་པ་ལས་འདོགས་ཅན་གྱི་འཁྲུལ་བ་སྤོང་བའི་ལེའུ་གཉིས་པའོ།། །།
སྨྲས་པ། (རབ་རྟོག་དཔེ)ལུས་ཅན་དབང་དུ་སྡུད་པའི་འཕྲིན་ལས་ཀྱི། །བྱེད་པོ་ང་ཞེས་ཡོངས་འདུའི་དབང་པོ་ཁྱོད། །ང་རྒྱལ་མཆོག་གི་མཐའ་ལ་ཅི་སྟེ་འཛེག །གཏམ་གསར་འདིས་ཀྱང་མཁས་མང་སྡུད་ལ་ལྟོས། །(ཕྲེང་བའི་གསལ་བྱེད)ཆོས་རྒྱལ་མེས་པོས་ཡི་གེ་བཟོས་པའི་མཐུས། །སྐད་གཉིས་སྨྲ་རྣམས་དམ་ཆོས་ལེགས་པར་བསྒྱུར། །དེ་ཡིས་ཀློག་པ་ཐོས་བསམ་འཁོར་ལོ་སྟེ། །ཀློག་པས་ལུང་རྟོགས་བསྟན་པ་ཉམས་མེད་འཕེལ། །(དངོས་པོའི་དཔེ)ཁ་དྲག་དཔུང་གིས་འཕྲོག་པར་མི་ནུས་པའི། །ཀླུ་དབང་གཙུག་གི་ནོར་བུ་རིན་ཆེན་ལྟར། །གཏམ་བཟང་འདི་ཡང་བེམ་ཆོས་རང་བཞིན་གྱི། །གསེར་དངུལ་རིན་ཆེན་ཟོང་གིས་ཉོ་བྱ་མིན། །(གཏན་ཚིགས་ཀྱི་ལྡོག་པ་ཅན)མཆན་དང་སྡོམ་བསྡུས་འབྲུ་ནོན་རྒྱས་བསྡུས་སོགས། །ལེགས་པར་བཤད་པའི་དག་ཡིག་མི་ཉུང་མོད། །མཐའ་དཔྱོད་རིགས་པས་དག་ཐེར་མེད་པའི་ཕྱིར། །ལེགས་བཤད་གསར་པ་འདི་ལས་ཅུང་ཟད་དམན། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    ད་ནི་འཕུལ་ཡིག་བཤད་པ་ལ། །འཕུལ་ཡིག་ལྔ་པོ་དེ་ལས་ནི། །ག་ད་བ་ཡི་སྔོན་འཇུག་གསུམ། ། བྱ་བྱེད་དབང་གིས་ཐོབ་པ་དང༌། །འདོར་དགོས་སྐབས་སོགས་ཤིན་ཏུ་མང༌། །མིང་དུ་གྲུབ་པའི་རིགས་རྣམས་ལ། །རང་རང་སྔོན་འཇུག་རྒྱུན་དུ་གཅེས། །དེ་ཕྱིར་འདིར་ཡང་མིང་རྐྱང་ཙམ། །འགའ་ཞིག་བརྗོད་ཀྱི་མཐའ་དག་མིན། །དེ་ལ་ག་ཡིས་འཕུལ་ཡིག་ནི། །སུམ་ཅུའི་ཅུ་ནི་ཅུ་རྐྱང་ཡིན། །འཁྱོག་པོའི་གཅུ་ནི་ག་ཡིས་འཕུལ། །དེ་བཞིན་ཅལ་ཅོལ་གཅལ་ཏུ་བཀྲམ། །དེའི་ཚིག་བླ་དྭགས་མིང་གིས་གདགས།། ལོང་ཡོད་དལ་དང་ཁྱབ་གདལ་དང༌། །སྡོམ་པ་ནོད་དང་གཞན་ལ་གནོད། །རང་བཞིན་ནག་པོ་ཤིན་ཏུ་གནག །འདས་པའི་ཞིག་པ་བརྟག་གཞིག་དང༌། །ལུས་ཟུངས་དྲས་དྲུབ་གཟུངས་(འདུལ་བ་ལས་དྲའོ་དྲུབ་བོ་གཟུངས་བཏབ་བོ་ལྟ་བུའོ)བཏབ་དང༌། །ལོ་སྙིང་ཡོས་དང་ཟས་གཡོས་དང༌། །སེམས་ཡེངས་པ་དང་རྣམ་གཡེང་དང༌། །ཡུང་ང་དང་ནི་གཡུང་དྲུང་དང༌། །མིག་གི་ཡུལ་དང་གཡུལ་སྤྲོད་གཡུལ། །ཁང་པའི་མདའ་ཡབ་དབུབ་བྱའི་གཡབས། །མདུན་དུ་ཤོག་དང་འདབ་གཤོག་དང༌། །ལག་ནས་ཤོར་དང་དབུ་སྐྲ་གཤོར། །ཉུག་རུམ་སྤོས་ཉུག་གཉུག་མའི་སེམས། །ཤིས་བརྗོད་བཀྲ་ཤིས་གཤིས་ལུགས་དང༌། །ཁ་དོག་སེར་དང་རིན་ཆེན་གསེར། །སོག་པོའི་མི་ལ་གསོག་རྫུས་མེད། །དེ་རྣམས་འཕུལ་ཡིག་མེད་པ་དང༌། ། ཡོད་པའི་ཚུལ་གྱི་ས་བོན་ཙམ། །གཞན་ཡང་གཅོམ་སྐྱུངས་གདགས་སྲིབས་དང༌། །གཤོག་རྩལ་གཤོལ་མདའ་གཡའ་གསང་དང༌། །མིག་གཡོར་མཉེས་གཤིན་སྙུན་གདངས་དང༌། །དྲིན་གཟོ་གཅན་གཟན་སྦས་གསང་སོགས། །གས་འཕུལ་མིང་མཐའ་བརྗོད་མི་ལང༌། །ལན་ཅིག་ཐང་ཅིག་ཁ་ཅིག་དང༌། །ལྷན་ཅིག་སྐད་ཅིག་ཐབས་ཅིག་དང༌། །ཅིག་ཅར་ཅིག་ཤོས་རྣམས་ལ་ནི། །ག་ཡིས་འཕུལ་ཡིག་དོར་བར་བྱ། ། དེ་བཞིན་(ཉིས་རིམ)ཉིས་འགྱུར་ཉིས་ལྡབ་དང༌། །ཉིས་བརྒྱ་སུམ་བརྒྱ་སུམ་ཅུ་ཡང༌། །འཕུལ་མེད་བྲི་བའི་སྲོལ་ཡོད་དོ། ། 
    ད་ནི་དས་འཕུལ་བཤད་པ་ལ། །གླང་ཆེན་ཐལ་ཀར་དཀར་ཆག་དང༌། །ཀླད་ཀོར་པད་ཀོར་དཀོར་རྫས་དང༌། །བྱ་གག་དང་ནི་དགག་དབྱེ་དང༌། །ཟུར་གྱི་གྲྭ་དང་གནོད་བྱེད་དགྲ། །རི་ཡི་ངོས་དང་དངོས་པོ་དང༌། །ལྟོ་བའི་པང་དང་གཟུ་དཔང་དང༌། །སྤོས་ཀྱི་པོག་དང་རྗེས་སུ་དཔག །ཤིང་བལ་དང་ནི་མེ་དབལ་དང༌། །འཇལ་བྱེད་བྲེ་དང་བཙོག་པའི་དབྲེ། །འགོར་བའི་བུལ་དང་བཀྲེན་པའི་དབུལ། ། དབང་པོའི་མིག་དང་བུ་གའི་དམིག །རྒྱུད་མངས་དང་ནི་དམངས་རིགས་དང༌། །འབྲི་ཡི་མར་དར་ཁ་དོག་དམར། །གཞན་ཡང་ཞོ་དཀྲུགས་རོལ་མོ་དཀྲོལ། །དཀའ་ཐུབ་དགུང་སྔོན་དཔྱ་ཁྲལ་དང༌། །དཔྱིས་ཕྱིན་དཔུང་ཆུང་ལ་སོགས་པ། །གཞན་དུ་ཤེས་པར་བྱ་བ་མང༌། །
ད་ནི་བས་འཕུལ་བཤད་པར་བྱ། །ཐོབ་སྐལ་ཆགས་འཇིག་བསྐལ་པ་དང༌། །རོ་ཁ་སྐྱུར་དང་རྒྱབ་ཏུ་བསྐྱུར། །སྐུར་བ་འདེབས་དང་ཡིག་བསྐུར་དང༌། །སྒོས་ཀྱི་དོན་དང་བག་ཆགས་བསྒོས། །ལུས་ཀྱི་རྒྱབ་དང་དབྱུག་པ་བརྒྱབ། །དྲེགས་པས་རྒྱགས་དང་བརྒྱགས་ཕྱེ་དང༌། །དྲུང་གི་གམ་དང་ཚོད་བགམ་དང༌། །སྣོད་ཀྱི་སྒམ་དང་ཟབ་པའི་བསྒམ། །སྤྱང་པོའི་སྒྲིན་དང་འགྲན་པའི་བསྒྲིན། །མཁས་པའི་གྲུང་པོ་རྙོག་མ་བགྲུངས། །སུམ་ཅུ་དང་ནི་བཞི་བཅུ་དང༌། །དྲུག་ཅུ་དང་ནི་ལྔ་བཅུ་དང༌།  །བདུན་ཅུ་དང་ནི་དགུ་བཅུ་དང༌། །བརྒྱད་ཅུ་དང་ནི་སྐྱོགས་ཀྱིས་(མ་འོངས་པ)བཅུ། །ལག་པའི་རྗེས་དང་ཕན་ཚུན་བརྗེས།། བཀུར་བཟོའི་རྗེད་དང་བསྐྱུད་པའི་བརྗེད། །སྙོན་མོངས་(ཉོན་མོངས་ཀྱི་བྱེད་ལས)དང་ནི་བསྙོན་འདོར་དང༌།། སྙུང་ངུར་བྱས་དང་བསྙུང་གཞི་དང༌། །སྙད་འདོགས་པ་དང་བཤད་པའི་བསྙད། །མི་འགྱུར་རྟག་དང་བརྟག་དཔྱད་དང༌། །དབང་པོ་རྟུལ་དང་བརྟུལ་ཞུགས་དང༌། །གནས་སུ་རྟོལ་དང་རྣག་ཁྲག་བརྟོལ། ། སྡིགས་མཛུབ་དང་ནི་གཞན་ལ་བསྡིགས། །ཁང་པའི་སྡུམ་དང་འགྱེད་པ་བསྡུམ། །གཞི་ཡི་རྟེན་དང་དེ་ལ་བརྟེན། །མཚན་མའི་རྟགས་དང་ཀུན་བརྟགས་དང༌། །མང་ཇའི་དོད་དང་འབུར་དུ་བཏོད། །སྐར་མིང་སྣར་མ་མཇུག་མ་བསྣར། །རྒྱུ་མཚན་རྩད་གཅོད་བརྩད་ཅིང་དྲི། །རྩེད་མོ་རྩེ་དང་སྙིང་བརྩེ་དང༌། །རྫུས་ཏེ་སྐྱེས་དང་ཁྲོ་བོར་བརྫུས། །མིག་ཡ་ཞར་དང་སྐྲ་བཞར་དང༌། །མི་ཟད་པ་དང་མི་(འཇིགས་སུ་རུང་བ)བཟད་པ༑ ༑རྐང་རྗེས་ཤུལ་དང་ལམ་གྱི་བཤུལ། །ཉེས་པ་སེལ་དང་བསེལ་མ༌(སྐྱེལ་མའི་མིང)དང༌། །རྨུགས་གཉིད་སངས་དང་སྐྱོ་བསངས་དང༌། །རིགས་རྒྱུད་གདུང་རྒྱུད་འཕུལ་མེད་ཀྱང༌། །སྙན་བརྒྱུད་བླ་བརྒྱུད་བ་ཡིས་འཕུལ། །ལོ་རྒྱུས་ལམ་རྒྱུས་འཕུལ་མེད་ཀྱང༌། །ཕྲེང་བརྒྱུས་སྐུད་བརྒྱུས་འཕུལ་ཐོབ་བོ། །མིག་གིས་ལྟོས་ཤིག་འཕུལ་མེད་ཀྱང༌། །བལྟོས་ས་བལྟོས་འཇོག་འཕུལ་ཐོབ་བོ། །བཀུར་སྟིའི་སྟི་ལ་འཕུལ་མེད་ཀྱང༌།། བསྟི་སྟང་བསྟི་ལ་འཕུལ་ཐོབ་དགོས། །གཞན་ཡང་སྤ་བཀོང་བརྒྱད་བཀག་དང༌། །བཀའ་བཀྱོན་སྡུག་བསྔལ་རྣམ་པར་བསྔོས། །ཞབས་ཀྱིས་བཅགས་དང་ཕན་ཚུན་བསྡུར། །བཞམས་བསྒོ་ལ་སོགས་མཐའ་མེད་པས། །གསུང་རབ་དག་པ་རྣམས་ལ་ལྟོས། །
    ད་ནི་མས་འཕུལ་ཅུང་ཟད་བཤད། །ཕྱིང་པའི་གུར་དང་མགུར་བཞེངས་དང༌། །དྲེགས་པས་ངར་དང་རོ་མངར་དང༌། །གཤིས་ཀ་ངན་ལ་མངན་བགྲང་དང༌། །གྲི་གུག་ཆན་པ་མཆན་ཁུང་དང༌། །རྒྱལ་པོའི་ཆད་པ་དུར་(རོ་སྒམ་ལ་ཡང་འཇུག)གྱི་མཆད། །ཇེ་བཟང་ཇེ་དགའ་ཕོ་མཚན་མཇེ། །ཉེས་པས་ཉེན་དང་རེག་བྱ་མཉེན། །སྟེང་ནས་ཐུར་དང་སྲབ་ཀྱི་མཐུར། །ཚོས་ཀྱི་ཁ་དོག་མདོག་མདངས་དང༌། །ནན་ཏན་བྱེད་དང་འོག་ཏུ་མནན། །ཐམས་ཅད་ཚང་དང་སྐྱོན་གྱི་མཚང༌། །ཁ་མཆུ་ར་མདའ་ར་མཉེ་ལ། །རྗེས་འཇུག་དོར་ནས་སྔོན་འཇུག་སྦྱོར། །གཞན་ཡང་མཁལ་རྐེད་མཁྲང་མཁྲེགས་དང༌། །མགལ་དུམ་མགྲོན་པོ་མངོན་སུམ་དང༌། །མཆེ་བ་མཆིལ་པ་མཆིས་བྲང་དང༌། །མི་མཇེད་ཞིང་དང་ཐུགས་མཉེས་དང༌། །རྒྱ་མཐོངས་མཐའ་མཐིལ་མེ་མདའ་དང༌། །མནའ་མ་མནལ་གཟིམས་ན་བཟའ་མནབས། །དྲི་མ་མནམ་དང་མཚུན་ལྷ་དང༌། །ཁྱིམ་མཚེས་མཚེ་མ་མཚེར་ས་དང༌། །མཛུབ་མོ་མཁས་པའི་མཛངས་ལ་སོགས། ། རྒྱ་ཆེར་ཡོད་པ་གཞན་ལས་ཤེས། །
    ད་ནི་འས་འཕུལ་བཤད་པར་བྱ། །དགུན་འབབ་ཁང་དང་གཞན་ལ་འཁང༌། །གཞིབ་བྱའི་ཁུ་བ་གཞན་ལ་འཁུ། །ཁྲབ་རྨོག་གྱོན་ནས་བྲོ་གར་འཁྲབ། །དྲུང་གི་གན་དང་འགན་འཁུར་དང༌། །ས་ཡི་གོང་བུ་སེམས་མི་འགོང༌། །བརྩི་བྱའི་གྲངས་དང་ལྟོ་འགྲངས་དང༌། །སྡེ་ཚན་གྲས་དང་ཞེ་འགྲས་དང༌། །ཉི་མའི་གྲིབ་མ་འཕེལ་འགྲིབ་དང༌། །རིག་པ་གྲིམ་དང་འགྲིམ་འགྲུལ་དང༌། །དཀར་ཡོལ་ཆག་དང་འཆག་སར་འཆག །སྣ་ཆམ་ཕོག་དང་འཆམས་ལྭ་གོན། །ཆོམ་རྐུན་ཇག་པ་རྩྭ་འཇག་མ། །མེ་ཡི་ཐབ་དང་འཁྲུག་པའི་འཐབ། །རིང་མིན་ཐུང་དང་སྐོམ་སྐྱེམས་འཐུང༌། །ལན་ཅིག་ཐེངས་དང་རྐང་པ་འཐེང༌། །སོང་བའི་དོང་དང་འགྲོ་བའི་འདོང༌། །རྒྱ་ཡི་དྲ་བ་མཚུངས་པའི་འདྲ། །མོ་པ་ཕྱྭ་མཁན་འཕྱ་སྨོད་དང༌། །ལྟོ་བའི་ཕང་དང་ཁྲི་འཕང༌(གོ་འཕང་དབུ་འཕང་སོགས)རྣམས། །རྣ་རྒྱན་ཕྱང་ཕྲུལ་རྣམ་འཕྲུལ་དང༌། །ཕྱུགས་རྫི་དང་ནི་ནོར་བའི་འཕྱུགས། །ལག་པ་ཕྱི་དང་དུས་འཕྱི་བ། །སོང་བའི་བྱེར་དང་འགྲོ་བའི་འབྱེར། །གཏམ་གྱི་ཚིག་དང་མེ་ཡིས་འཚིག །རྒྱལ་བའི་ཚབ་དང་སྐྱིན་པ་འཚབ། །གཞན་ཡང་འཁྲ་སར་འཁྲེན་པ་དང༌། ། འཁྱགས་རོམ་སྙིམ་འཁྱོར་འཁོབས་པ༌(ཁྱབ་པའི་དོན)དང༌། །འཆུམས་དང་འཆེལ་དང་ཁས་འཆེས་དང༌། ། སེར་སྣའི་འཇུངས་དང་བཞབས་པའི་འཇབས། །འཇིམ་པའི་འཇི་བ་ཞི་འགྱུར་འཇིལ། །རྩ་འཇིང་མཚོ་འཇིང་གྲོགས་སུ་འཐམས། །མགོ་འཐོམ་ཤིང་འདྲུད་མདའ་འཕེན་དང༌། །ནམ་འཕང་གོ་འཕང་འབྲི་དང་འབྲོང༌། །ཚེ་འབྱིད་ཅ་འབྱིད་འབྱངས༌འབྱོངས་(སྦྱང་བ་སྦྱོང་བ་མཐར་ཕྱིན་པའི་མིང)དང༌། །གྲལ་དུ་འཚང་དང་ལོངས་པའི་འཚར། །འོད་འཚེར་བློ་འཚེངས་སྣོད་འཛེད་དང༌། །ཆུད་འཛའ་འཛད་འགྱུར་ནོར་བའི་འཛོལ། །འདུ་འཛི་ཕན་ཚུན་འཛིངས་ལ་སོགས། །ཤེས་པར་བྱ་བ་མཐའ་ཡས་སོ། །འདིར་ནི་ས་བོན་ཙམ་བཀོད་ཀྱི། །གཞན་དག་གཞན་ལས་ཤེས་པར་བྱ། །དག་ཡིག་གཅེས་བསྡུས་འཁྲུལ་སྤོང་ལེགས་པར་བཤད་པ་སྐྱ་རེངས་གསར་པ་ལས་འཕུལ་ཅན་གྱི་འཁྲུལ་བ་སྤོང་བའི་ལེའུ་གསུམ་པའོ། །
    སྨྲས་པ། (འོས་ཤིང་མི་འོས་པའི་དོན་གཞན་བཀོད་པ)བོད་གཞུང་ཆེན་པོའི་དགོངས་དོན་དཔྱད་དཀའ་མོད།། ཡི་གེ་ཙམ་གྱི་དོན་ནི་ཅི་སྟེ་དཀའ། །བག་ཆགས་སྲབ་པའི་རིགས་ལ་དེ་འོས་ཤིང༌། །སྔོན་སྦྱངས་ལས་འཕྲོ་ཅན་ལ་མ་ཡིན་ནོ། །(གཞི་གཅིག་གི་བྱེད་པ་འགལ་བ)ཚུལ་འདི་མཁས་པའི་སྤྱན་ལ་ཐོགས་གྱུར་ན། །ཤེས་འདོད་དོན་ལ་བློ་སྐྱེད་མང་དུ་འཕེལ། །འགྲན་སེམས་ཅན་གྱིས་བལྟས་ཚེ་སེམས་འཁྲུགས་ནས། །སྔར་ཤེས་ཡོན་ཏན་དག་ཀྱང་ཉམས་པར་འགྱུར། །(བསྟོད་པའི་མཚུངས་སྦྱོར)ཟླ་བས་དགའ་སྐྱེད་ཉི་མས་གསལ་བར་བྱེད། །ལྷོ་རླུང་བསིལ་སྟེར་ལུང་གི་བསྟན་པ་ཡང༌། །འགྲོ་བའི་ཕན་བདེ་སྒྲུབ་བྱེད་ཡིན་ནོ་ཞེས། །ཡིད་ལ་བརྣག་སྟེ་ཚོགས་གསུམ་ཞིབ་ཏུ་སྦྱངས། །(སྨད་པའི་མཚུངས་སྦྱོར)སྒྱུ་མའི་ན་ཆུང་རི་མོའི་མར་མེ་དང༌། །ཤོག་བུས་བཟོས་པའི་བཅོས་མའི་མེ་ཏོག་དང༌། །བླུན་པོས་བསྒྲིགས་པའི་དག་ཡིག་སྡོམ་ཚིག་སོགས། །མིག་སྔར་མཛེས་ཀྱང་དགོས་དོན་བསླུ་བ་མང༌། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    ད་ནི་འཕུལ་ཅན་ནང་ཕན་ཚུན། །ཅུང་ཟད་ནོར་འཁྲུལ་བཤད་པར་བྱ། །དྲི་ཞིམ་བདའ་བ་བ་ཡིས་འཕུལ། །ཡོད་པའི་གདའ་ནི་ག་ཡིས་འཕུལ། །དེ་བཞིན་གཏུགས་བཤེར་རླན་གྱི་གཤེར། །བཟའ་བ་བཟས་ཟིན་བརྡེག་པར་གཟས། །ཆང་གིས་བཟི་དང་ནོར་བུ་གཟི། །ཆོས་གོས་བཟོ་དང་བཀའ་དྲིན་གཟོ།། བསྲན་ཐུབ་བཟོད་དང་ད་གཟོད་དང༌། །བྱ་བ་བཤོལ་དང་ཐོང་གཤོལ་དང༌། །གསོལ་བའི་བཞེས་དང་བཞུགས་པའི་གཞེས། །གཞུ་རྒྱུད་བདུང་དང་རུས་ཀྱི་གདུང༌། །ས་དམར་བཙག་དང་ཁྲག་གཏར་གཙག།། སྔུན་ནས་བསུས་དང་གསུས་པ་སྦོ། །ཐུབ་པའི་བཏུབ་དང་དུམ་བུར་གཏུབ། །སྐྱོགས་ཀྱིས་བཅུས་དང་འཁྱོག་པོར་(འདས་པ)གཅུས། །གཞན་ཡང་བཞོན་པ་ན་ཚོད་གཞོན། །རྟ་ལ་ཞོན་པ་ཞོན་རྐྱང་ངོ༌། །རླན་གྱི་བཞའ་དང་འཇའ་ཚོན་གཞའ། །ཞ་བོའི་ཞྭ་མོ་ཞ་རྐྱང་ངོ༌། །མར་ཁུ་བཞུ་དང་གནམ་རུའི་གཞུ། །འཚམས་ཞུ་བྱེད་པ་ཞུ་རྐྱང་ངོ༌། །འཇིབ་པའི་བཞིབས་དང་བསྒྲིགས་པའི་གཞིབས། །ཞིབ་ཏུ་དཔྱོད་པ་ཞིབ་རྐྱང་ངོ༌༑ ༑གྲང་བའི་བསིལ་དང་དུམ་བུར་གསིལ། །རོལ་མོ་སིལ་སྙན་སིལ་རྐྱང་ངོ༌། །ཞིམ་པའི་དྲི་བསུང་རྒྱལ་བའི་གསུང༌། །རུལ་བའི་སུང་ནི་སུང་རྐྱང་ངོ༌། །བདུག་སྤོས་བདུག་དང་གདུག་པ་ཅན། །གསོད་བྱེད་དུག་ནི་དུག་རྐྱང་ངོ༌། །སྤུངས་པའི་བཅེར་དང་ལུས་གཅེར་དང༌། །སྐྲ་མེད་སྤྱི་ཅེར་ཅེར་རྐྱང་ངོ༌། །བསེར་བུའི་རླུང་དང་རིན་ཆེན་གསེར། །ཁ་དོག་སེར་པོ་སེར་རྐྱང་ངོ༌། །འཁར་གསིལ་ཡིན་གྱི་མཁར་བསིལ་མིན། །ཁ་གསག་ཡིན་གྱི་ཁ་བསག་མིན། །ནེའུ་གསིང་ཡིན་གྱི་ནེའུ་བསིང་མིན། །གསོག་འཇོག་འཐད་ཀྱི་བསོག་འཇོག་ནོར། །ཚ་གསུར་འཐད་ཀྱི་ཚ་བསུར་ནོར། །ལུས་གསིག་ཡིན་གྱི་ལུས་བསིག་མིན། ། བཤང་ལམ་ཡིན་གྱི་གཤང་ལམ་འཁྲུལ། །སྐུ་གཞོགས་འཐད་ཀྱི་སྐུ་བཞོགས་མིན། །དེ་ཡིས་བ་དང་གས་འཕུལ་བའི། །དབྱེ་བསྲེས་ཅུང་ཟད་འབྱེད་ནུས་སོ། །གཞན་ཡང་འཁོས་ཆུང་མཁོས་ཕབ་དང༌། །མགུལ་ནས་འཁྱུད་དང་དཔེ་མཁྱུད་དང༌། །རྒྱ་མཚོའི་འཇིང་དང་སྐེ་ཡི་མཇིང༌། །ཐོག་མའི་འགོ་དང་ལུས་ཀྱི་མགོ །གཡོ་བའི་འགུལ་དང་མགྲིན་པའི་མགུལ། །ཟད་འགྱུར་འཛད་དང་ཞེ་སའི་མཛད། །ལག་རྟེན་འཁར་བ་རྫོང་བཙན་མཁར། །གཏན་གྱི་འདུན་མ་དྲུང་གི་མདུན། །བློ་ཡིས་འཇལ་དང་བླ་མར་མཇལ།། སྨད་འཚོང་འཇུད་འཐུན་མཛའ་བའི་མཐུན། །གྲལ་དུ་འཚང་དང་སྐྱོན་གྱི་མཚང༌། །ནོར་བའི་འཛོལ་དང་མཛོལ་(རི་དྭགས་འཛིན་པའི་ཐབས)བུ་དང༌། །ནང་དུ་འཇུག་དང་རྗེས་མའི་མཇུག །འཆིང་བྱེད་དང་ནི་མཆིང་བུ་དང༌། །རྙི་ལས་འཆོར་དང་རྒྱན་གྱིས་མཆོར། །བྱ་བ་འཚར་དང་ངོ་མཚར་དང༌། །ཆུད་འཛའ་བ་དང་མཐུན་པའི་མཛའ། །དྲི་མ་འདག་འགྱུར་མེ་མདག་དང༌། །འཐིང་སླད་སྨྲ་དང་བྱ་མཐིང་རིལ།། འཚོག་ཆས་ལུས་ཀྱི་མཚོག་མ་དང༌། །ཚོང་པའི་འགྲོན་པོ་འབོད་རྒྱུའི་མགྲོན། །དོན་མེད་གྲོན་ཅན་གྲོན་རྐྱང་ངོ༌། །ཤེས་པའི་འཚལ་དང་ཚོན་རྩིའི་མཚལ། །ནགས་ཚལ་སྐྱེད་ཚལ་ཚལ་རྐྱང་ངོ༌། །ཡུན་རིང་འཚོ་དང་ཆུ་ཡི་མཚོ། །དར་བབ་ལང་ཚོ་ཚོ་རྐྱང་ངོ༌། །ཉི་འོད་འཚེར་ཞིང་ལས་ལ་མཚེར། །ཤིང་གི་ཚེར་མ་ཚེར་རྐྱང་ངོ༌། །ཟས་རིགས་སྣུམ་འཁུར་ཟ་འགྲམ་མཁུར། །རྒྱབ་ཏུ་ཁུར་བ་ཁུར་རྐྱང་ངོ༌།། འདུ་བའི་ས་ལ་འདུན་ས་ཟེར། །མདུན་གྱི་ས་དང་ཁྱད་པར་ཆེ། །གཞན་ཡང་གང་འཚམ་བློ་དང་འཚམ། ། འཚམས་ཞུ་བྱེད་པ་འ་ཡིས་འཕུལ། །བར་མཚམས་ཐུན་མཚམས་ཕྱོགས་མཚམས་དང༌། །ས་མཚམས་ཉིང་མཚམས་སྦྱོར་བ་རྣམས། །མ་ཡིས་འཕུལ་ཞེས་ཁོ་བོས་སྨྲ། །ཁ་ཅིག་དེ་ལས་ལྡོག་སྟེ་སྨྲ། ། གང་འཐད་མཁས་པས་བརྟག་པར་བྱ། །དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་འཕུལ་ཡིག་ཕན་ཚུན་ལ་འཁྲུལ་བ་སྤོང་བའི་ལེའུ་བཞི་པའོ།། །།
    སྨྲས་པ། (སྔོན་མེད་བསྡུས་བརྗོད)ཚ་གདུང་སེལ་བའི་བསིལ་ཟེར་མི་སྤྲོ་ཞིང༌། །པད་དཀར་ཚོགས་ཀྱང་རྣམ་པར་འབྱེད་བྱེད་པའི། །ཀྱེ་མ་རི་དྭགས་ཀྱིས་མཛེས་ཟླ་བ་ནི། །ནག་པོའི་ཕྱོགས་ལ་རིམ་གྱིས་འགྲིབ་པར་འགྱུར། །(རབ་རྟོག་གི་དཔེ)ཐུབ་བསྟན་ལང་ཚོའི་འཕེལ་འགྲིབ་མཚོན་པའི་ཆེད། །ཟླ་ཁྱོད་གོམ་པ་སྐྱེད་ལ་བྲེལ་མི་དགོས། །ལམ་བཟང་ལུང་སྟོན་ཚོགས་གསུམ་དག་པའི་གཟུགས། །ཕྱོགས་འདིར་ནུབ་པ་ལ་ཡང་དེ་ཡོད་ཕྱིར། །(བསྡུས་པའི་དཔེ)དེང་གི་བསྟན་པ་མར་ངོ་བཅུ་བཞི་པའི། །ཟླ་བའི་འཕེལ་དང་འདྲ་ཞེས་བཤུང་བ་འདི། །དྲན་དབང་ནུབ་པ་གཅིག་པུས་མཚུངས་པ་མིན། །བསྟན་རྩ་ཡིག་སྲོལ་ཉམས་པ་འདིས་ཀྱང་ངོ༌། །(དེ་ཉིད་བརྗོད་པའི་དཔེ)ཡི་གེ་འདི་ནི་མིང་ཡིན་སྒྲོན་མེ་མིན། །མིག་ཡངས་སྟོན་བྱེད་ཡིན་གྱི་དམིགས་བུ་མིན། །བསླབ་གཞི་ཡོན་ཏན་མ་ལུས་སློབ་པ་ཡང༌། །བརྩོན་འགྲུས་མ་ཡིན་ཡི་གེའི་དྲིན་ཁོ་ན། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    ད་ནི་རྗེས་འཇུག་བཤད་པར་བྱ། །རྗེས་འཇུག་བཅུ་ལས་ད་ས་གཉིས། །ཡང་འཇུག་ཡིན་ཞིང་ལྷག་མ་བརྒྱད། །རྗེས་འཇུག་ཙམ་གྱི་ཐ་སྙད་བྱ། །འདིར་ནི་ས་ཡི་འཇུག་ཚུལ་བཤད། །གཞན་དག་ཞར་ལས་ཤེས་པར་བྱ། །སྐྱེ་འགྱུར་སྐྱེ་ལ་ས་མཐའ་དབྱི། །སྐྱེས་ཟིན་སྐྱེས་ལ་ས་མཐའ་སྦྱོར། །དེ་བཞིན་སོ་སྐྱེ་སྐྱེས་བུ་དང༌། །འཁྲི་ཤིང་དང་ནི་ཚིག་འཁྲིས་དང༌། །ཆུང་མིན་ཆེ་དང་ཡིད་ཆེས་དང༌། །མདའ་རྟེན་གཞུ་དང་ལྕག་གིས་གཞུས། །གསེར་གྱི་རི་དང་རིས་སུ་བོར། །ལྕགས་ཀྱི་བཙའ་དང་ཞིང་གི་བཙས། །སྐུངས་པའི་གཞའ་དང་གླུ་ལེན་གཞས། །བྱ་བའི་བགྱི་དང་བྱས་པའི་བགྱིས། །གཉེན་གྱི་སྲུ་མོ་ནས་ཀྱི་སྲུས། །དེ་བཞིན་རྒྱུ་དང་ལོ་རྒྱུས་དང༌། །སྐྱབས་སུ་མཆི་དང་ཡོད་པའི་མཆིས། །ཐུགས་རྗེ་ཆོས་རྗེ་ཞབས་རྗེས་དང༌། །ཉེ་རིང་ཉེ་དུ་ཉེས་པ་དང༌། །གནོད་བྱེད་འདྲེ་དང་མཉམ་བསྲེས་འདྲེས། །ཡུལ་གྱི་གཞི་དང་གཞིས་ཀ་དང༌། །དམུ་རྒོད་དམུ་དང་དམུས་ལོང་དང༌། །འཛིན་སྤྱད་ཡུ་བ་བདེན་པའི་ཡུས། །སྲོག་ཆགས་བྱི་བ་བྱིས་པ་ཆུང༌། །གྲངས་ཀྱི་བྱེ་བ་བྱེས་སུ་འགྲོ། །ཚེ་རིང་ཚེ་དང་ཟླ་ཚེས་དང༌།། མཉམ་སྐྱེས་མཚེ་མ་ཁྱིམ་མཚེས་དང༌། །རྨ་རིགས་མཛེ་དང་ལེགས་པའི་མཛེས། །དེ་དག་ས་མཐའ་མེད་པ་དང༌། །ཡོད་པས་རབ་ཏུ་ཕྱེ་བ་ཡིན། །དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་ས་མཐའ་ཡོད་མེད་ལ་འཁྲུལ་བ་སྤོང་བའི་ལེའུ་ལྔ་པའོ།། །།
    སྨྲས་པ། (མཆོག་གི་ངེས་བསྟན)ཇི་སྙེད་ཤེས་བྱ་ཚོགས་གསུམ་རྣམ་དག་གིས། །རབ་ཏུ་གསལ་བར་བྱེད་པ་མཚོན་སླད་དུ། །ནམ་མཁའི་ནོར་བུ་འོད་སྟོང་རབ་བཀྱེ་སྟེ། །གླིང་བཞིའི་མུན་པ་སེལ་བའི་སྣང་བ་འཛིན། །(སྔ་ནས་མེད་པའི་རྒྱུ)རིག་པའི་གནས་འདི་སྦྱང་རིན་མེད་ཅེས་དོར། །མཁས་པར་མ་དྲིས་ཐེ་ཚོམ་ཡོངས་མ་བསལ། །བསླབ་པར་འོས་པ་མ་སྦྱངས་སྐྱེས་བུ་འགའ། །བླུན་པོའི་གོ་ས་ཐོབ་འདི་སྐལ་བ་ཕྲ། །(རྒྱུའི་གཟུགས་ཅན)འདི་ནི་དོན་ལ་དཀྲི་ཕྱིར་དམིགས་བུ་སྟེ། །ཐར་ལམ་དམ་པར་བསུ་ཕྱིར་གྲོགས་ཀྱི་མཆོག །མཁས་རྣམས་མགུ་བ་བསྐྱེད་པས་སྐྱེས་ཀྱི་ཕུལ། །མ་དག་རྙོག་མ་བགྲུང་ཕྱིར་ཀེ་ཏ་ཀ །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    ད་ནི་ཡང་འཇུག་བཤད་པར་བྱ། །སྤྱང་པོའི་གྲུང་དང་རྙོག་མ་གྲུངས། །ཉིན་ཞག་ཚིལ་ཞག་འཆིང་བྱེད་ཞགས། །ཞིང་ལས་སོ་ནམ་བསོད་ནམས་དང༌། །ནད་རོ་དྲག་དང་ཐལ་བའི་དྲགས། །ཚིག་གི་གཏམ་དང་བྱུར་བུར་གཏམས། །གོ་འཕང་དང་ནི་མདའ་རྡོ་འཕངས། །འཕོང་སྐྱེན་དང་ནི་ལུས་སྨད་འཕོངས། ། ཐུང་མིན་རིང་དང་བྲེལ་བའི་རིངས། །ལྗིད་མེད་ཡང་དང་རྒྱ་ཆེའི་ཡངས། །མིག་གིས་མཐོང་དང་ནམ་མཁའི་མཐོངས། །ཐུན་མོང་དང་ནི་ཉོན་མོངས་དང༌། །ཁོམ་པའི་ལོང་དང་ཚད་ལོངས་པ། །འཁྲིག་པ་སྤྱོད་དང་དུད་སྤྲིན་འཁྲིགས། །ཁོང་དུ་ཆུད་དང་ཁོངས་སུ་གཏོགས། །གཏམ་གྱི་ཚིག་དང་ཚིགས་བཅད་དང༌(གཏན་ཚིགས། ལྷུ་ཚིགས། དུས་ཚིགས་ཀྱང)། །བུ་གའི་ཁུང་དང་འབྱུང་ཁུངས་(ཁུངས་བཙུན་ཡང)དང༌། །ཤན་འབྱེད་གཟུ་དཔང་མཐོ་བའི་དཔངས། །གཉིས་ཀྱི་ཟུང་དང་ལུས་ཀྱི་ཟུངས། །འགྲོ་འོང་ལས་དང་མ་འོངས་དུས། ། སྤང་ལྗོངས་དང་ནི་ཉེས་པ་སྤངས། །ཁང་རུལ་ཤིག་དང་མི་ཤིགས་ཁམས། །རིན་ཆེན་མཆོང་དང་འོབས་ལ་མཆོངས། །གོམ་སྟབས་གོམ་དང་འབྱངས་པའི་གོམས། །བཏུང་བྱའི་ཆང་དང་ཟན་ཆངས་དང༌། །གྲོང་ཁྱེར་གྲོང་དང་ཤི་བའི་གྲོངས། །ལུས་པའི་ལྷག་དང་མདུན་དུ་ལྷགས། །གྲོག་མ་ངམ་གྲོག་མཆེད་གྲོགས་དང༌། །མེ་ཡི་ཐབ་དང་ཐབས་ཤེས་ཐབས། །སང་ཉིན་སང་ཞོགས་གཉིད་ལས་སངས། །ཕྱིན་ཅི་ལོག་དང་ལོགས་སུ་བཀར། །གཡོ་མེད་དྲང་དང་གཞན་དུ་དྲངས། །ཁང་ཆུང་དོག་པོར་ཆུད་ཀྱིས་དོགས། །གདེང་ཐོབ་གདེང་དང་རལ་གྲི་གདེངས། །དྲས་དྲུབ་ཚེམ་དང་ཞལ་གྱི་ཚེམས། །ལས་སུ་རུང་དང་མ་རུངས་པ༑ ༑སྣོད་ཀྱི་གཞོང་པ་ལྗོངས་ཀྱི་གཞོངས། །སྒ་སེར་ཡུང་བ་ཡུངས་ཀར་དང༌། །རྟོགས་དཀའི་ཟབ་དང་གཏིང་རིང་ཟབས། །བསིལ་བའི་གྲང་དང་བརྩི་བྱའི་གྲངས། །རུས་པའི་རྩིབ་དང་འཁོར་ལོའི་རྩིབས། ། མཁར་གྱི་རྫོང་དང་འབུལ་བའི་རྫོངས། །སོ་ཡི་དྲེག་དང་རྒྱགས་པས་དྲེགས། །སྐས་ཀྱི་གདང་དང་སྐད་ཀྱི་གདངས། །ལག་པའི་ཕྱག་དང་རྡུལ་ཕྱགས་དང༌། །བུ་གའི་དམིག་དང་བློ་ཡིས་དམིགས། །མཎྜལ་ཚོམ་བུ་ཁང་པའི་ཚོམས། །ཆུ་ཡི་ཆབ་དང་ཆབས་ཅིག་དང༌། །ཁ་དོག་ནག་དང་ནགས་ཚལ་ནགས། ། ཚེར་མའི་རྩང་དང་རྩངས༌པ་(སྲོག་ཆགས)དང༌། །བྲན་གྱི་གཡོག་དང་གོས་ཀྱིས་གཡོགས། །དཀར་ཡོལ་ཆག་དང་འཇིག་རྟེན་ཆགས། །ལུས་བཟུར་སྐྱོག་དང་གཟར་བུའི་སྐྱོགས། །རྟ་སྐུལ་ལྕག་དང་ཁྲོ་རིགས་ལྕགས། །སྩལ་བའི་གནང་དང་དུས་ཀྱི་གནངས། །ཁང་པའི་ཐོག་དང་གཏུགས་པའི་ཐོགས། །ཕྱུག་པོ་དང་ནི་ཕྱུགས་རྫི་དང༌། །ཆུ་བོའི་རབ་དང་སྐྱེས་རབས་དང༌། །ཞིག་རྒྱུའི་འཇིག་དང་སྐྲག་པའི་འཇིགས།། ལྷུན་པོའི་ལྕོག་དང་བློ་ཡིས་ལྕོགས། །གདུག་པ་ཅན་དང་ཉིན་མོའི་གདུགས། །རྒྱང་རིང་གྲགས་པའི་གད་རྒྱངས་དང༌། །ཚད་མའི་གཞུང་དང་ཡིད་གཞུངས་དང༌། །ད་དུང་འདོད་ཡོན་སྲེད་པས་དུངས། །རུས་ཀྱི་གདུང་དང་ཚ་བས་གདུངས། །ཟ་བའི་ཁམ་དང་ས་ཡི་ཁམས(ཁམས་གསུམ་ཁམས་བདེ་སོགས)། །ཤུབ་བུར་སྨྲ་དང་གྲི་ཡི་ཤུབས། །སྟེར་བའི་སྟོབ་དང་རྩལ་གྱི་སྟོབས། །ཆང་གི་སྦང་མ་རྟ་ཡི་སྦངས། །བརྗིད་པའི་རྔམ་དང་འཐུག་པོའི་རྔམས (ཧ་ཅང་རྔམས་སྲོག་ལ་རྔམས་ཀྱང)། །བྱ་ཡི་གླག་དང་གླགས་ལྟའི་གླགས། །བྲག་གི་ཕུག་དང་གཏན་གྱི་ཕུགས། །ཤ་གཟུག་གཅིག་དང་དབྱིབས་ཀྱི་གཟུགས། །ཕྲད་པའི་ཐུག་དང་ལྷ་ཡི་ཐུགས། ། རྫས་ནོར་སོག་དང་སྡུད་ཚིག་སོགས། །སྐྱིན་པ་འཚབ་དང་བློ་འཚབས་དང༌། །ནོམ་པ་ལག་པས་ནོམས་ཉུག་བྱེད། །དམའ་བའི་གཤོང་དང་སྤང་གཤོངས༌(སྤང་ལྗོངས)དང༌། །ཡུལ་གྱི་མཐའ་འཁོབ་ཁྱབ་པའི་འཁོབས། །སྙོམ་ལས་བྱེད་དང་བཏང་སྙོམས་དང༌། །བསྟི་སྟང་བྱེད་དང་ལྟ་སྟངས་དང༌། །ཟས་ཀྱི་མནབ་རྩལ་ན་བཟའ་མནབས། །གྲངས་ཀྱི་སྟོང་དང་ཟད་པའི་སྟོངས(འཁོར་བ་སྟོངས་གྲོང་ཁྱེར་སྟོངས)། །ཡི་གེའི་ཚེག་དང་དཀའ་ཚེགས་(ཕྲན་ཚེགས་ཀྱང)དང༌། །ཆུ་ནང་བྱིང་དང་བྱིངས་ན་གནས། །རིམ་པ་བཞིན་དང་གོ་རིམས་དང༌། །རྩིག་པའི་འགྲམ་དང་འགྲམས་ཚད་རིམས། །བོང་བུ་ལུས་ཀྱི་བོངས་ཚོད་དང༌། །པདྨའི་འདབ་(འདབ་གཤོག་ཀྱང་)དང་རི་ཡི་འདབས། །འཆག་སར་འཆག་དང་ཉེས་པ་འཆགས། །ཁྱེའུ་ཕྲུག་དང་ཟུང་གི་ཕྲུགས(སྣམ་བུའི་ཕྲུགས་དང་ཟ་ཕྲུགས་སོགས)། །ཕྱི་ཡི་ནང་དང་སང་ནངས་དང༌། །རྟ་རྨིག་སྲོག་ཆགས་རྨིགས་པ་དང༌། །སྤྱོམས་པའི་ངོམ་དང་ཚིམ་པའི་ངོམས། །སྲུབ་ཐག་སྲུབ་ཤིང་ཡིད་སྲུབས་དང༌། །ཐིག་ལེ་ཆུ་ཐིགས་གཏིགས་པ་དང༌། །དེ་ལ་རག་ལས་ཕྲ་རགས༌(ཆུ་ཡི་རགས་ཀྱང)སོགས། །གཞན་ཡང་ཉམ་ང་(ཉམ་དམའ་ཡང་)ཉམ་ཐག༌ལ། །ཡང་འཇུག་འདོར་ཞིང་ཉམས་ལེན་དང༌། །ཉམས་དགའ་ཉམས་མྱོང་གར་དགུའི་ཉམས། །ཕམ་པས་ཉམས༌པ་(བསོད་ཉམས་ཀྱང)ལ་སོགས་ལ། །ཡང་འཇུག་ནན་གྱིས་བཅུག་དགོས་སོ༑ ༑གཞན་ཡང་སྐྱིགས་བུ་མགྱོགས་པ་དང༌། །མིང་གདགས་བླུགས་གཟར་གཞོགས་སྟེགས་དང། །མུན་སྲིབས་སྲོལ་འཛུགས་ལ་སོགས་པའི། །མིང་ལ་ས་མཐའ་རྒྱུན་དུ་དགོས། །རྒྱས་པར་ཤེས་རབ་འོད་ཟེར་དང༌། །ཀུན་གྲོལ་གྲགས་པའི་ཡང་འཇུག་མཐའི། །ཐོབ་ཚུལ་རབ་གསལ་སྒྲོན་མེ་ཟུང༌། །ཞིབ་ཏུ་གཟིགས་ཤིག་བློ་ལྡན་ཚོགས། །དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་ས་མཐའི་ཡང་འཇུག་ལ་འཁྲུལ་བ་སྤོང་བའི་ལེའུ་དྲུག་པའོ།། །།
    སྨྲས་པ། (ཆོས་ལ་སྙོན་དོར་གྱི་རྒྱན)གངས་ཅན་ཡི་གེ་བཅུ་ཕྲག་གསུམ་ཙམ་ཞེས། །བཤུང་བའི་སྐད་ངན་སྒྲོགས་པ་ཡ་མ་བརླ། །ཆོས་ཕུང་བརྒྱད་ཁྲི་བཞི་སྟོང་སྟོན་ནུས་ཕྱིར། །བོད་ཀྱི་ཡི་གེའི་གྲངས་ལ་མཐའ་མེད་དོ། །(ཕན་ཚུན་དཔེ)ཡི་གེའི་འཇུག་ཚུལ་ཕ་མཐའ་མི་མངོན་ཞིང༌། །རིན་ཆེན་འབྱུང་གནས་སྲིད་ཞེང་བསམ་ལས་འདས། །ཆུ་སྲིན་གྲོང་གི་རྒྱ་ཁྱོན་ཇི་བཞིན་དུ། །གསར་རྙིང་བརྡ་ཡི་འཇུག་ཚུལ་འབྱམས་ཀླས་སོ། །(ངོ་མཚར་ཕུལ་བྱུང)སྔོན་རྗེས་འཇུག་པ་འདྲ་མིན་སྣ་ཚོགས་པ། །ཀུན་མཁྱེན་གྱིས་ཀྱང་གཞལ་བར་དཀའ་བ་དེ། །དུས་མཐར་སྐྱེས་པའི་བདག་གི་བློ་ཡུལ་དུ། །གུ་དོག་མེད་པར་ཤོང་བ་ཨེ་མ་མཚར། །(གཞི་གཅིག་གི་ལས་འགལ་བ)ཕྱོགས་རིས་ཅན་དག་འདི་འདྲ་མཐོང་ཙམ་ནས། །འགྲན་སེམས་ཕྲག་དོག་ཕན་ཚུན་དཀྲུགས་པའི་མཐུས། །ཤུགས་ཆེན་མེ་ལ་ལྡེ་བ་མ་ཡིན་ཡང༌། །ལུས་ཀྱི་དྲོད་ནི་ཡང་དག་འབར་བར་འགྱུར། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    བྱ་བྱེད་དུས་གསུམ་སོགས་ཀྱིས་དབང༌། །ཡང་འཇུག་ཐོབ་དང་མི་ཐོབ་པའི། །རྣམ་གཞག་ཤེས་རབ་འོད་ཟེར་གྱི། །དག་ཡིག་རབ་གསལ་སྒྲོན་མེ་རུ། །ཆེས་ཆེར་ཤིན་ཏུ་གསལ་ཡོད་པ། །དེ་ལ་གཟིགས་པས་ཤེས་པར་འགྱུར། །དག་ཡིག་དེ་རུ་མ་ཆུད་པ། །འགའ་ཞིག་འདི་རུ་བཤད་ཀྱི་ཉོན། །(དོན༌)བརྟག་བྱ་རྟོག་བྱེད་བརྟགས་རྟོག་ཅིག །(ཚགས་སུ༌)གཟུད་བྱ༌འཛུད་བྱེད་བཙུད་ཚུད་ཅིག །(བསོད་ནམས)བསག་བྱ༌གསོག་བྱེད་བསགས་སོག་ཅིག །(སྣོད་ཀྱི་ཁར༌)བསྣན་བྱ༌སྣོན་བྱེད་བསྣནད་སྣོནད་ཅིག །(མཚོན་ལས)གཟུར་བྱ་འཛུར་བྱེད་བཟུརད་ཟུརད་ཅིག །(གྲངས་ཀྱི་ཁ་ནས༌)དབྲི་བྱ་བྲི་བྱེད་ཕྲིས་ཕྲི་ཞིག །(ངལ༌)གསོ་བྱ་འཚོ་བྱེད་བསོས་སོས་ཤིག །(ནས་)བརྔོད་བྱ་རྔོད་བྱེད་བརྔོས་རྔོས་ཤིག །(ཟས༌)བཟའ་བྱ་ཟ་བྱེད་བཟས་ཟོ་ཞིག །(རི་མོ་)དབྱི་བྱ་འབྱིད་བྱེད་ཕྱིས་ཕྱི་ཞིག །(སྐྱོན་)སྦ་བྱ་སྦེད་བྱེད་སྦས་སྦོས་ཤིག །(ཤ་)བཙོ་བྱ་འཚོད་བྱེད་བཙོས་ཚོས་ཤིག །ག་ང་བ་མའི་རྗེས་འཇུག་གི །ཡང་འཇུག་རིམ་པས་བཤད་པ་ལ། ། 
ག༽ (མཚང༌)བསྔོག་བྱ་སྔོག་བྱེད་བསྔོགས་སྔོགས་ཤིག །(ཐག་པས་)བཀྱིག་བྱ་འཁྱིགས་བྱེད་བཀྱིགས་ཁྱིགས་ཤིག །དཔག་བྱ་དཔོག་བྱེད་དཔགས་དཔོགས་ཤིག །(ལྕེས་)བལྡག་བྱ་ལྡག་བྱེད་བལྡགས་ལྡོགས་ཤིག ། (ཀ་ཅ་)བརྣོག་བྱ་རྣོག་བྱེད་བརྣོགས་རྣོགས་ཤིག །(རལ་པ་)བསིག་བྱ་གསིག་བྱེད་བསིགས་སིགས་ཤིག ། 
ང༽ (ཡི་གེ)བསྐུང་བྱ་སྐུང་བྱེད་བསྐུངས་སྐུངས་ཤིག །བཏུང་བྱ་འཐུང་བྱེད་འཐུངས་ཐུངས་ཤིག །(གདན་)གདིང་བྱ་འདིང་བྱེད་བཏིངས་ཏིངས་ཤིག །(བློ་)སྦྱང་བྱ་སྦྱོང་བྱེད་སྦྱངས་སྦྱོངས་ཤིག ། (སྦྱིན་པ་)གཏང་བྱ་གཏོང་བྱེད་བཏང་ཐོངས་ཤིག  ། 
བ༽ (ཉེས་པ་)བཅབ་བྱ་འཆབ་བྱེད་བཅབས་ཆོབས་ཤིག །(ཁུ་བ་)གཞིབ་བྱ་འཇིབ་བྱེད་བཞིབས་ཇིབས་ཤིག །(མགྲོན་ལ་ཟས་)བསྟབ་བྱ་སྟོབ་བྱེད་བསྟབས་སྟོབས་ཤིག །(ཞོན་པ་)བཅིབ་བྱ་འཆིབ་བྱེད་བཅིབས་ཆིབས་ཤིག །(རྐང་རྗེས)གསུབ་བྱ་སུབ་བྱེད་བསུབས་སུབས་ཤིག །(ཞོ་)བསྲུབ་བྱ་སྲུབ་བྱེད་བསྲུབས་སྲུབས་ཤིག །(གོས་)བལྟབ་བྱ་ལྟེབ་བྱེད་བལྟབས་ལྟེབས་ཤིག ། 
མ༽ (མཚོ་)བསྐྱམ་བྱ་སྐྱོམ་བྱེད་བསྐྱམས་སྐྱོམས་ཤིག །(མེ་ཏོག)དགྲམ་བྱ་འགྲེམས་བྱེད་བཀྲམས་གྲེམས་ཤིག །(གོས་ཀྱིས་)བཏུམ་བྱ་འཐུམ་བྱེད་བཏུམས་ཐུམས་ཤིག །(ཁ་)བསུམ་བྱ་སུམ་(ཟུམ་ཡང་འཐད)བྱེད་བཙུམས་ཚུམས་ཤིག །(གོས་)བཙེམ་བྱ་ཚེམ་བྱེད་བཙེམས་ཚེམས་ཤིག །(ཡེ་ཤེས་པ་)བསྟིམ་བྱ་སྟིམ་བྱེད་བསྟིམས་ཐིམ་ཞིག(སྟིམས་ཤིག) །དེ་ལྟར་བྱ་བྱེད་བྱས་གསུམ་གྱི། །ཐ་མའི་ཚིག་ནི་འདས་ཚིག་ཡིན། །འདི་ལ་ཡང་འཇུག་ཕལ་ཆེར་འཇུག །སྐུལ་ཚིག་ཕལ་ཆེན་སྔོན་འཇུག་མེད། །ཡང་འཇུག་སྦྱོར་དགོས་མང་ཞིག་ཡོད། །ཡང་འཇུག་མེད་པའང་ཡོད་པས་ན། །གོང་སྨོས་ཁ་འཕངས་དཔེར་བརྗོད་དང༌། །འདིར་ཡང་ཅུང་ཟད་བཤད་པས་མཚོན། །དཔག་པར་བྱ་བ་མང་མཆིས་པས། །རིག་པ་རྒྱ་བཀྱེད་ཤེས་པར་འཚལ། ། དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་དུས་གསུམ་གྱི་ཡང་འཇུག་ལ་འཁྲུལ་བ་སྤོང་བའི་ལེའུ་བདུན་པའོ།། །།
    སྨྲས་པ། (འགོག་པའི་གཟུགས་ཅན)གངས་ཅན་མིང་བརྡ་ལྷ་ཡི་གོས་བཟང་འདི། །བློ་གསར་མདེའུ་ཙམ་གྱིས་འབིགས་དཀའ་བའི། །སྲ་ཞིང་མཁྲེགས་པའི་རེག་བྱ་འཛིན་པས་ན། །སྲབ་འཇམ་ཡང་བའི་གོས་སུ་བརྗོད་མི་རིགས། །(བསྙོན་དོར་གྱི་གཟུགས་ཅན)གཏམ་འདི་མིང་མིན་གླེགས་བམ་ཀློག་པའི་ལྕེ། །ཡི་གེ་མ་ཡིན་ལེགས་ཉེས་ལྟ་བའི་མིག །ཚིག་མིན་ཞུས་ཆེན་ཐུབ་ངེས་ཞུས་དག་པ། །བསྟན་བཅོས་མ་ཡིན་ལམ་སྟོན་བཤེས་གཉེན་ནོ། །(སྔ་ན་མེད་པའི་རྒྱུ)རིག་གནས་མ་བསླབ་མི་ཤེས་ངང་དུ་འཕྱན། །དམ་པ་མ་བསྟེན་ཡང་དག་ལམ་དང་བྲལ། །རྣམ་གཡེང་འདུ་འཛི་རྩེ་དགས་འདའ་བའི་མི། །རྒས་ཁར་བྲང་ལ་སེན་མོ་འདེབས་པར་འགྱུར། །(བྱ་བ་ཐོག་གསལ)འབྱེད་དོ་ཉིན་བྱེད་འོད་ཀྱིས་ཆུ་སྐྱེའི་སྦུབས། །སྐེད་མེད་ཆང་གིས་སིནདྷུ་ཝཱ་རའི་ཁ། །གསེར་གྱི་ལྡེ་ཆུང་བང་མཛོད་བཙན་པོའི་སྒོ། །ལེགས་བཤད་འདི་ཡིས་སུམ་རྟགས་དཀའ་བའི་གནད། །(འགོག་པའི་དཔེ)དག་ཡིག་མང་ཡང་ལ་ལ་བསྡུས་དྲགས་ཤིང༌། །ཕལ་ཆེར་གཞན་ཚིག་བལྡབ་སྐྱོར་བྱེད་པ་མང༌། །འགའ་ཞིག་རང་རང་སྐད་ཀྱི་ཤན་འདྲེས་པས། །གསར་བཤད་འདི་དང་འགྲན་ཟླར་མི་འོས་སོ། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    ད་ནི་གདམ་ང་ཅན་དག་བྲི། །(ཡི་གེ)འདྲི་བར་བྱེད་དང་འབྲི་བར་བྱེད། །སྐྱོན་མཚང་འདྲུ་དང་འབྲུ་བར་བྱེད། །ཁུང་བུ་འདྲུ་དང་འབྲུད་པར་བྱེད། །རིག་པའི་རལ་གྲིས་འདི་བཞིན་བཞེད། །བྱམས་པ་གླིང་པས་དགག་པར་མཛད། །ཁོ་བོས་བསམ་ན་རུང་བ་འདྲ། །གན་རྐྱལ་གན་ཀྱལ་གདམ་ང་ཡིན། །དེ་བཞིན་མཐོལ་བཤགས་འཐོལ་བཤགས་དང༌། །ལོང་བའི་མིག་གདོངས་མིག་ལྡོངས་དང༌། །གང་བའི་གཏམས་དང་བལྟམས་པ་དང༌། །སྐྲག་པའི་དངངས་སྔངས་གཉིས་ཀ་རུང༌། །དེ་བཞིན་སྙན་དངགས་སྙན་ངག་དང༌། །མིག་བགྲད་མིག་བསྒྲད་གང་ཡང་རུང༌། །ཐུར་དུ་འདྲིལ་བར་བྱེད་པ་དང༌། །འགྲིལ་བར་བྱེད་པ་གཉིས་ཀ་འཐད། །དམིགས་ཀྱིས་བཀར་དང་དགར་བ་དང༌། །དམིགས་བསལ་དམིགས་གསལ་རུང་བ་འདྲ། །དབྱེན་བཟླུམས་དབྱེན་བསྡུམ་གང་ཡང་རུང༌། །སྔོ་བསངས་སྔོ་སངས་གང་ཡང་རུང༌། །གསར་པ་སར་པ་གང་ཡང་རུང༌། །གཟེགས་མ་ཟེགས་མ་གང་ཡང་རུང༌། །འཕྲེང་བ་ཕྲེང་བ་གང་ཡང་རུང༌། །སྐད་ཅིག་སྐ་ཅིག་གང་ཡང་རུང༌། །རྨོངས་བརྟུལ་རྨོངས་རྟུལ་གང་ཡང་རུང༌། །བདེར་གཤེགས་བདེ་གཤེགས་གང་ཡང་རུང༌། །སྨྱུ་གུ་སྨྱི་གུ་གང་ཡང་རུང༌། །དམའ་འབེབས་སྨ་འབེབས་གང་ཡང་རུང༌། །སྒྲིམ་ནས་བག་ཟོན་བྱ་བའི་མིང༌། །གཟབས་བཟབས་གཉིས་ཀ་རུང་བ་ཡིན། །གོས་བཟངས་ཁང་བཟངས་དྲི་བཟངས་དང༌། །རྒྱུད་མངས་ཁུར་མངས་གོ་རིམ་སོགས། །ཡང་འཇུག་སྦྱོར་རམ་མི་སྦྱོར་ཡང༌། །ཁྱད་མེད་གདམ་ང་ཡིན་ནོ་ཞེས། །སྔོན་གྱི་མཁས་པ་མང་པོས་བཞེད། །རྒྱུ་མཚན་ཅི་ཡིན་མ་གོ་ལགས། །དག་ཡིག་ངག་གི་སྒྲོན་མེ་རུ། །མཐོ་བཙམས་པ་དང་མཐོ་འཚམས་དང༌། །ལས་ལ་མཚེར་དང་འཚེར་བ་དང༌། །དྲི་མ་མནམ་དང་བསྣམས་པ་དང༌། །གཉིས་ཆར་བྱུང་བས་རུང་བསམ་སྟེ། །ཁོ་བོས་གདམ་ངའི་སྡེབས་སུ་བཤད། །རྔམས་པའི་འཐུག་དང་ཞབས་ལ་འཐུད། །ཟ་མ་ཏོག་ཏུ་འས་འཕུལ་བཤད། །ངག་གི་སྒྲོན་མེར་མས་འཕུལ་བཤད། །ངག་སྒྲོན་ཟ་མ་ཏོག་གཉིས་ཀར། །གློ་བུར་བཤད་ཀྱང་སྨྲ་རྒྱན་དུ། །བློ་བུར་འཐད་པའི་ཕྱོགས་སུ་མཛད། །དེ་དག་གདམ་ངའམ་ཡང་ན་ནི། །མི་གཙང་མིང་ལ་བཙོག་རྩོག་དང༌། །ཁར་སང་མིང་ལ་ཁ་རྩང་དང༌། །འཐུག་པོ་མཐུག་པོ་ཟེར་བ་དང༌། །འཐུད་པ་མཐུད་པ་ཟེར་བ་དང༌། །གློ་བུར་བློ་བུར་ཟེར་བའི་གདངས། །མངོན་སུམ་སྒྲོགས་པར་སྣང་བ་བཞིན། །སོ་སོའི་སྐད་ཀྱིས་བལྡབ་ལུགས་སམ། །གདམ་ང་ཡིན་མིན་བརྟག་པར་འཚལ། །གཅེས་པའི་ཕངས་དང་དབུལ་ཕོངས་ལ། །འས་འཕུལ་ཡོད་མེད་གཉིས་ཀ་རུང༌། །སྟོངས་གྲོགས་སྡོངས་གྲོགས་གཉིས་ཀ་རུང༌། །གདམ་ང་གདམ་ཀ་ཟེར་བ་དང༌། །ལྟེང་(ཡང་འཇུག་ཆད་དམ)ཀ་ལྕུང་ཀ་ཟེར་བའི་ཚིག །ངག་སྒྲོན་རང་དུ་བྱུང་མོད་ཀྱང༌། །གལ་ཏེ་ཚིག་དེ་ཞུས་དག་ན། །སློབ་དཔོན་ཐུ་མིའི་སུམ་ཅུ་པར། །མོ་ཡིས་མོ་ཡི་མིང་མཐའ་དྲངས། །ཞེས་པ་དེ་དང་མི་འགལ་ལམ། །ཅི་ལྟར་ཡིན་ཞེས་དཔྱད་རིགས་སོ། །དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་གདམ་ང་ཅན་གྱི་རིགས་ལ་འཁྲུལ་བ་སྤོང་བའི་ལེའུ་བརྒྱད་པའོ།། །།
    སྨྲས་པ། (ཐེ་ཚོམ་གྱི་དཔེ)དག་ཡིག་རྣམས་ཀྱི་ཡི་གེ་མཐུན་མིན་དེ། །བྱེད་པོ་སོ་སོའི་ཡུལ་སྐད་ཡིན་ནམ་ཅི། །ཡང་ན་ཁྱད་མེད་གདམ་ང་ཡིན་པའམ། །བདག་གི་ཡིད་ནི་ཐེ་ཚོམ་དཔྱང་ཐག་འཛིན། །(ཟླ་བོའི་དངོས་དཔེ)དག་ཡིག་མང་ཡང་ངག་གི་སྒྲོན་མེ་དང༌། །ཟ་མ་ཏོག་དང་དཔེ་ཟླར་འོས་པ་དཀོན། །མཁའ་ལ་འོད་ལྡན་རྒྱུ་སྐར་མི་ཉུང་མོད། །མུན་སྟུག་མཐར་བྱེད་ཉི་ཟླ་ཟུང་ཙམ་མོ། །(རྐང་པ་བཞིའི་ཐོག་མའི་བར་ཆོད་ཟུང་ལྡན)དེ་ཕྱིར་གཞན་གྱི་ལུགས་མང་གཟུང་དཀའ་བས། །དེ་གཉིས་ཁོ་ན་ཚད་མར་ཡིད་རྟོན་ཅིང༌། །དེ་ལ་མེད་པའི་གཏམ་གསར་འགའ་བསྣན་ཏེ། །དེ་ཡི་གསལ་བྱེད་རྒྱན་དུ་འདི་ཡང་བསྐྲུན། །(ཕུལ་བྱུང་གི་དཔེ)སློབ་དཔོན་ཨ་ནུས་ཡིག་སྲོལ་ཐོག་མར་ཕྱེ། །བདག་ནི་དེང་གི་དུས་སུ་ཕྱེ་བ་ཙམ། །དེ་ལས་གཞན་པའི་ཁྱད་པར་འབྱེད་ཆོས་ཤིག །མིག་སྟོང་ལྡན་པའི་ལྷས་ཀྱང་རྙེད་པ་མིན། །(འོས་པའི་དོན་གཞན་བཀོད་པ)ཡི་གེ་ཙམ་ལ་དཔྱད་པ་ཞིབ་འཇུག་འདིས། །བསམ་གཏན་པ་ཡི་རྣ་བ་སུན་པར་བྱེད། །སྣང་ཞེན་ལོག་པའི་ཡིད་ངོར་ཀུན་རྫོབ་ཆོས། །ཕལ་ཆེར་ཚེར་མར་རིགས་པ་མ་ཡིན་ནམ། །(རིགས་ཀྱི་རང་བཞིན་བརྗོད་པ)ཐོས་བྲལ་དབེན་གནས་བསྟེན་པའི་དཀའ་ཐུབ་པ། །ཚིག་སྐམ་ཁོ་ནར་ཞེན་པའི་རྟོག་གེ་པ། །དེ་གཉིས་ཚུལ་འདིར་དཔྱད་པ་བཅུག་པ་བས། །སྙིང་ལས་ཆུང་ངུར་གཞེས་ན་སོས་ཀྱང་བདེ། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། །
ད་ནི་མིང་གཅིག་དོན་གཉིས་ལ། །འཇུག་པའི་ཚུལ་ལ་ཅུང་ཟད་དཔྱད། །ཀོ་བ་མཉེས་དང་དགྱེས་པའི་མཉེས། །མེ་ཏོག་མགོ་ལྕོགས་བློ་ཡིས་ལྕོགས། །སྟན་ལས་ལྡང་དང་ཚད་ལོངས་ལྡང༌། །བཤད་པའི་སྒྲོས་(ཟེར་སྒྲོས་ལྟ་བུ)དང་རྨ་ཤུལ་སྒྲོས། །བཟོད་པའི་བརྣག་དང་བསམ་པའི་བརྣག །རྡོག་པས་བརྫིས་དང་བག་ཕྱེ་བརྫིས། །བཞུགས་པའི་གཞེས་དང་དུས་ཀྱི་(གཞེས་ཉིན་ལྟ་བུ)གཞེས། །གྲངས་ཀྱི་དཀྲིགས་དང་དུད་སྤྲིན་དཀྲིགས། །ཆབ་སྲིད་ཆབ་དང་ཆུ་ཡི་ཆབ། །ཕྱགས་དར་ཕྱགས་དང་ལྷམ་གྱི་ཕྱགས(ཞེ་ཚིག) ། དུད་འགྲོའི་ལྕི་བ་ལྕིད་ཀྱི་ལྕི། །བཤུལ་ཤ་དང་ནི་ལམ་གྱི་བཤུལ། །རོ་ཞིམ་བདའ་དང་རི་དྭགས་བདའ། ། རི་དྭགས་གླ་དང་རྔན་པའི་གླ། །ཡི་ཆད་དམུས་བྱུང་དམུས་ལོང་དང༌། །ཆག་བཅོམ་དཀྲུགས་(འབྲས་དཀྲུགས་ལྟ་བུ)དང་གོང་འོག་དཀྲུགས། །རྟ་ཡི་སྲབ་དང་འཐུག་མིན་སྲབ། །རྟ་ཡི་སྲབ་སྐྱོགས་གཟར་བུའི་སྐྱོགས། ། ཁོངས་སུ་གཏོགས་དང་སེ་གོལ་གཏོགས། །ཉིན་མོའི་གདུགས་དང་མཆོད་རྫས་གདུགས། །རོ་ཡི་སྐ་དང་གར་བའི་(ཐུག་པ་ཆུ་ཉུང་བ)སྐ། །འཇིགས་རུང་རྔམས་དང་འཐུག་པོའི་རྔམས། །སྲོག་ཆགས་ཉ་དང་བཅོ་ལྔའི་ཉ། །དྲས་དྲུབ་དྲ་དང་རྒྱ་ཡི་དྲ། །གཏང་རག་དེ་ལ་རག་ལས་དང༌། །སྐྱ་རྦབ་དང་ནི་རྦབ་རྡོ་དང༌། ། འོ་བརྒྱལ་ས་ལ་དྲན་མེད་བརྒྱལ། །བསྒོ་བ་རྣར་གཟོན་ཆུད་གཟོན་དང༌། །རྒྱགས་པའི་ལོངས་དང་ཚད་ལོངས་པ། །གདོང་གི་གཡར་དང་བརྙན་པོའི་གཡར། །སྐྲ་ཡི་རལ་བ་དྲལ་བའི་རལ། །དུམ་བུར་གསིལ་དང་འཁར་གསིལ་དང༌། །ཆུ་(ཐུག་པ)མང་སླ་དང་ལས་སླ་བ། །སྲོག་ཆགས་འཕྱི་བ་དུས་འཕྱི་བ། །ལྕགས་ཀྱི་བཙའ་དང་མིག་རས་བཙའ། །ལུས་ཀྱི་བརླ་དང་ཡ་མ་བརླ། །ཡི་གེ་བྲི་དང་ཁ་ནས་བྲི། །ཁང་པའི་ཐོག་དང་རྔོ་མི་ཐོག །རྣ་ཡི་མཉན་བྱ་མཉན་པ་(གྲུ་པ)དང༌། །གཡར་པོའི་བརྙས་དང་བརྙས་ཐབས་བྱེད།། མཚོན་ཆ་བསྣམས་དང་དྲི་བསྣམས་པ། །ཐགས་ཀྱི་སྤུན་དང་གཉེན་གྱི་སྤུན། །མིང་གཅིག་དོན་མང་ལ་འཇུག་དཔེ། །ངམ་གྲོག་ཆུ་གྲོག་གྲོག་མ་དང༌། །ཕྲག་དོག་ཁ་དོག་ས་ཁོངས་དོག །གཟུགས་བརྙན་སྒྲ་བརྙན་ཕྱག་བརྙན་(འཁོར་གཡོག)སོགས། །ཐོར་ཚུགས་ཤ་ཚུགས་ཆེ་ཚུགས་དང༌། །སིམ་གདུང་རུས་གདུང་གདུང་མ་འདེགས། །འཁྲུག་ལོང་ཆེ་ལོང་ལོང་སྐབས་སོགས། །ལྐོག་གྱུར་ལྐོག་མ་ལྐོག་ཤལ་དང༌། །རྩ་ལག་ཁོ་ལག་(རྒྱ་ཁྱོན)འཛིན་བྱེད་ལག །གཟར་སྟན་རི་གཟར་གཟར་བུ་དང༌། །ན་བཟའ་བཟའ་བཏུང་བཟའ་མི་དང༌། །གཡང་ས་གཡང་གཞི་གཡང་ལུག་སོགས། །བྲོ་བརྡུངས་རོ་བྲོ་བྲོ་འཚལ་དང༌། །སྒ་གློ་གློ་ལུད་ཟུར་གྱི་གློ། །ཁལ་ཁྲལ་སྐུད་པ་བཀལ་བ་སོགས། །སྙུན་གདངས་སྐད་གདངས་ཁ་གདངས་སོགས།། གླེགས་བམ་སྒོ་གླེགས་གླེགས་བུ་སོགས། །མུ་སྟེགས་གཞོགས་སྟེགས་སྟེགས་བུ་དང༌། །ཀུན་བརྟགས་བརྒལ་བརྟགས་བརྟགས་ཟིན་དང༌། །ཆུ་ཐིགས་གསོ་ཐིགས་བདུད་རྩི་ཐིགས། །མི་གཙིགས་གཙིགས་ཆེ་མཆེ་བ་གཙིགས། །གཏམས་ནི་བཅོལ་གྲངས་གང་བ་དང༌། །རྒྱ་ནི་རྙི་དང་སྨ་ར་དང༌། །རྒྱ་གར་རྒྱ་ནག་སོགས་ལའོ། །དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་མིང་གཅིག་དོན་དུ་མར་འཇུག་པ་དཔྱོད་པའི་ལེའུ་དགུ་པའོ།། །།
    སྨྲས་པ། (སྤྱིའི་བསྡུས་བརྗོད)སྐོམ་པའི་གདུང་སེལ་ཡན་ལག་བརྒྱད་ལྡན་པའི། །སྐལ་ལྡན་ཤིང་རྟའི་བུ་མོ་ཕྱིར་བསལ་ནས། །བ་ཚྭའི་ཁྲོན་ཆུས་སྐོམ་གདུང་སེལ་རེ་མོད། །དོན་མེད་ངལ་བ་བསྟེན་པ་ཙམ་དུ་ཟད། །(འགལ་བའི་དོན་གཞན་བཀོད་པ)འགའ་ཞིག་རིག་པ་གསལ་ཡང་ཕ་རོལ་པོའི། །ཡོན་ཏན་སྒྲིབ་ནས་སྐྱོན་གྱི་གོང་བུར་མཐོང༌། །ལག་ན་གསལ་བྱེད་མར་མེ་ཐོགས་ན་ཡང༌། །སྣོད་ཀྱི་གྲིབ་མས་ལག་མཐིལ་ནག་པོར་མཐོང༌། །(ངོ་བསྟོད་ཀྱི་དཔེ)སྔོན་གྱི་སྐད་གཉིས་སྨྲ་རྣམས་སྒྲ་ལ་མཁས། །གསར་རྙིང་བརྡ་སྐད་སྐྱེས་པའི་སྟོབས་ཀྱིས་སྨྲ། །ཁོ་བོ་གཟབ་གཤར་ཡི་གེ་ཆོད་ཙམ་ཡིན། །བརྡ་དོན་བཤད་ཚུལ་དེ་དག་དང་ནི་མཚུངས། །(དཔའ་བའི་ཉམས)བདག་ནི་རིག་པའི་གནས་ལ་མ་སྦྱངས་ཤིང༌། །གསར་རྙིང་བརྡ་དག་ཁོག་བུབས་མ་ཡིན་ལ། །དག་ཡིག་གཞུང་མང་དཔྱིས་ཕྱིན་མི་ཤེས་པར། །རང་དགར་མིང་ཚིག་སྨྲ་བའི་རྒྱལ་པོར་གྱུར། །(བྱ་བ་མ་ཚང་བའི་ཁྱད་པར་བརྗོད་པ)སྡེབ་སྦྱོར་སྒྲ་ལ་སྦྱངས་པ་མ་བྱས་ཤིང༌། །སུམ་རྟགས་འཇུག་ཚུལ་སྙན་ངག་བསླབ་པ་མེད། །བསྟན་བཅོས་རྩོམ་པའི་རྒྱུ་ཙམ་མ་བསྒྲུབས་པར། །རིག་བྱེད་བསྟན་བཅོས་འདི་ནི་བརྩམས་བྱས་སོ། །(ཁྱད་པར་ཕུལ་བྱུང)རབ་དྭངས་དྲི་མེད་ཀུན་རྟོག་རླུང་གཡོས་ཏེ། །གཏམ་འདི་བསྐྲུན་པའི་འབྲས་བུའི་ཆ་ཤས་ནི། །ཁྱད་འཕགས་མཁའ་ལ་སྤྱོད་པའི་མེས་པོ་ཡི། །བསོད་ནམས་བཞི་པོ་དག་གིས་མཚོན་མ་ཡིན། །(མང་བའི་དཔེ)དེ་ལྟར་འབད་པ་ལས་བྱུང་རྣམ་དཀར་ལས། །པད་དཀར་ཆུ་ཤེལ་ཁ་བ་དུང་ལྟ་བུ། །གཅིག་ཏུ་དཀར་བ་གང་ཞིག་བསགས་པ་དེས། །དམ་ཆོས་སྨྲ་བའི་རྒྱལ་པོ་ཐོབ་གྱུར་ཅིག །ཅེས་པ་ནི་བར་སྐབས་ཀྱི་ཚིགས་སུ་བཅད་པའོ། །
    མིང་མང་དོན་གཅིག་བརྗོད་པའི་དཔེ། །བུག་པ་བུ་ག་དམིག་བུ་དང༌། །ཧར་མིག་རྣམས་ནི་ཁུང་བུའི་མིང༌། །འབིགས་དང་འབུགས་དང་འབུག་པ་དག །ཁུང་བུ་རྟོལ་བར་བྱེད་པའི་མིང༌། །སྐ་དང་གར་ནི་ཐུག་པ་སྟེ། །ཡོན་པོ་ཀྱོག་པོ་གཅུ་པོ་དང༌། །འཆུས་པོ་དང་ནི་འཁྱོག་པོ་རྣམས། །དྲང་པོ་མིན་པའི་མིང་ལ་འཇུག །ཡིབ་དང་གབ་དང་སྐུངས་པ་དང༌། །བག་ལ་ཉལ་དང་གཞའ་བ་རྣམས། །སྦ་བའི་མིང་དུ་གྲགས་པ་ཡིན། །སིམ་དང་སྟིམ་དང་ཞུ་འཇུ་དང༌། །ཐིམ་པ་རྣམས་ནི་ནུབ་པའི་དོན། །རྐང་ལག་དམ་པོར་བཅིངས་པ་ལ། །དཀྱིགས་དང་བཀྱིགས་དང་འཁྱིགས་པ་དང༌། །བཅིགས་པ་ལ་སོགས་དཔེ་དག་པར། ། ཡོད་པ་མཐོང་བས་དུས་གསུམ་ལ། །བལྟོས་ཏེ་འཇུག་སྐབས་ཡོད་དམ་སྙམ། །གྲུང་པོ་སྤྱང་པོ་གཡེར་བག་ཅན། །སྒྲིན་པོ་སྒྲིམ་པོ་གྲིམ་པོ་རྣམས། །མཁས་པའམ་ཤེས་རབ་ཅན་ལ་འཇུག །གམ་དང་གན་དང་དྲུང་དང་ནི། །གློ་དང་ལོགས་དང་གཞོགས་དག་ཀྱང༌། །མདུན་ནམ་ཉེ་འཁོར་ཉེ་བའི་མིང༌། །འཕྱན་པ་ཡན་པ་འཁྱར་བ་དག །འཁྱམ་པའི་མིང་དུ་སྐབས་འགར་འཇུག །བརྙན་དང་བརྙས་དང་བསྐྱིས་པ་རྣམས། ། གཡར་པོའི་མིང་ལ་འཇུག་པ་ཡོད། །བཀར་དང་དགར་དང་བཀོལ་བ་དག །ལོགས་སུ་བསལ་བའི་དོན་ཅན་ནོ། །རྗུད་དང་རིད་པ་སྦྲིབས་པ་དང༌། །སྐེ་རྩོང་དག་ནི་ཤ་སྲབ་ཅིང༌། །སྐེམ་པའི་མིང་ལ་འཇུག་ཏུ་རུང༌། །རུམ་དང་པང་དང་ཕང་དག་ནི། །ལྟོ་བའི་མིང་ལ་འཇུག་པ་ཡོད། །འདྲིད་དང་བྲིད་དང་བརྗོད་པ་རྣམས། །བསླུ་བའི་མིང་དུ་གྲགས་པ་ཡིན། །འཇི་བ་འཇིམ་པ་འདམ་བག་མིང༌། །གཅིན་དང་གཅི་བ་དྲི་ཆུའི་མིང༌། །བསྙེལ་དང་བསྐྱུད་པ་བརྗེད་པའི་མིང༌། །འདི་ནི་མཚོན་ཙམ་སྨོས་པ་སྟེ། །དེ་ཙམ་ཤེས་པའང་དཀོན་པོ་ཡིན། །མ་ཤིའི་ཚུན་ལ་ཐོས་པ་གཅེས། །མིང་གི་མཐའ་ལ་ཟད་པ་མེད། །ཐམས་ཅད་སུས་ཀྱང་བརྗོད་མི་ནུས། །མངོན་བརྗོད་སོགས་ཀྱི་མིང་སྣ་ཚོགས། །མཁས་པས་བཤད་པ་དག་ལ་ལྟོས། །དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ལས་མིང་དུ་མ་དོན་གཅིག་ལ་འཇུག་ཚུལ་དཔྱོད་པའི་ལེའུ་བཅུ་པའོ།། །།
    སྨྲས་པ། (ཀུན་ཕན་གྱི་རྒྱན)དེ་འདྲ་ཞིག་ཀྱང་རྩོམ་འདུན་ངར་དྲགས་པས། །དཔེ་མང་གསོག་པའི་རྩོལ་སྒྲུབ་རྩོམ་པ་ནི། །སྔོན་མཐོང་མེད་པའི་དག་ཡིག་དུ་མ་ཞིག །སྟེས་ཀྱི་དབང་གིས་རྗེས་མཐུན་གྲོགས་སུ་འབྱོར། །(དགའ་བས་འགྱུར་བ་སྒེག་པའི་ཉམས)སྐྱེས་སྦྱངས་སྟོབས་ལས་འཁྲུངས་པའི་དྲི་མེད་ཀྱི། །རིག་པས་ཡུན་རིང་སྦྱང་འོས་རིག་གཞུང་འདི། །ཐོས་ཉུང་བདག་གིས་ཅི་དགར་རྩོམ་པ་ནི། །སློབ་དཔོན་དྲིན་ལས་ཐོབ་པས་འཛུམ་དམུལ་ལོ། །(སྤྱིའི་བསྡུས་བརྗོད)རྒྱུ་སྐར་ཕྲེང་བས་རབ་མཛེས་རི་བོང་འཛིན། །ནམ་མཁའ་མཐོན་པོར་རྒྱུ་བ་ཡོངས་བཏང་ནས། །དྭངས་པའི་མཚོ་རུ་ཉལ་བར་གནས་སོ་ཞེས། །སྣང་བརྙན་དངོས་པོར་འཛིན་པ་བྱིས་པའི་བློ། །(བསྡུས་ཤིང་མ་བསྡུས་པའི་གཟུགས་ཅན)བློ་མིག་མི་ཤེས་རབ་རིབ་གྲིབ་མས་གཡོགས། །གཞན་གྱིས་ཟེར་སྒྲོས་རྫུ་བག་འཁར་བར་བརྟེན། །ལོག་སྨྲའི་གཡང་ཁ་འགྲིམ་པའི་གྲོགས་པོ་དག །མིག་ཡངས་སྟོབ་བྱེད་གཏམ་བཟང་འདི་བསྟེན་རིགས། །(མང་བའི་དཔེ)ཚུལ་འདིར་སྤྲོས་པ་ལས་འོངས་ཕུན་ཚོགས་དགེ །བསིལ་ཟེར་ཅན་དང་པད་དཀར་རྩ་བ་དང༌། །དྲི་མེད་མུ་ཏིག་མདངས་ལ་འཁུ་བ་གང༌། །བཤེས་གཉེན་མཉེས་བྱེད་ཀུན་བཟང་མཆོད་པར་དབུལ། །(དཔེ་ལས་དཔེ་ཅན་ལྷག་པའི་ལྡོག་པ་ཅན)བླུན་པོས་སྨྲ་ཡང་སྡེ་སྣོད་འཆད་པ་དང༌། །ལེགས་བཤད་རྩོམ་ཞིང་རྒོལ་བ་ཚར་གཅོད་མིན། །མཁས་པའི་བྱ་བ་གསུམ་གྱིས་རྒྱུད་གཏམས་ཤིང༌། །དམའ་ས་འཆའ་བའི་མཁས་རྣམས་འདུ་གྱུར་ཅིག །(བྱ་བ་མ་ཚང་བའི་ཁྱད་པར་བརྗོད་པ)མི་བཟད་རྣོ་བའི་མདའ་མཚོན་འཕངས་པ་མེད། །ཁྲོས་པའི་གཉེར་མ་དཔྲལ་བར་མ་བསྡུས་ཤིང༌། །མི་སྡུག་ཉམས་ཀྱི་འགྱུར་བ་མ་བསྟན་པར། །ཆུ་སྲིན་རྒྱལ་མཚན་སྡེ་ལས་རྒྱལ་གྱུར་ཅིག །(གཞི་གཅིག་གི་ཆོས་དུ་མ་འགལ་བ)རྣམ་མང་མཁྱེན་པས་ཕྱུག་ཀྱང་རྨོངས་པས་དབུལ། །ལུས་ཅན་བརྩེ་བས་འཁྱུད་ཀྱང་ཆགས་པས་བཏང༌། །ཕ་རོལ་འཇོམས་ནུས་ལྡན་ཡང་མི་འཚེ་བའི། །བཤེས་གཉེན་དམ་པས་རྗེས་སུ་འཛིན་གྱུར་ཅིག །(ཕྲེང་བའི་གསལ་བྱེད)བཤེས་གཉེན་དམ་པའི་དྲིན་ལས་བདག་བློ་རྒྱས།། བདག་བློ་རྒྱས་པས་གཏམ་སྙན་འདི་སྤེལ་བས། །རྒྱལ་བའི་བསྟན་པ་ཉམས་མེད་ཕྱོགས་སུ་དར། །དེས་ཀྱང་ལུས་ཅན་ཕན་བདེ་འཕེལ་གྱུར་ཅིག།། །།ཅེས་དག་ཡིག་གཅེས་བསྡུས་འཁྲུལ་སྤོང་ལེགས་བཤད་སྐྱ་རེངས་གསར་པ་ཞེས་བྱ་བ་འདི་ནི་སྔ་མོ་ནས་བསྒྲིགས་འདུན་ཐོག འགས་ཀྱང་བསྐུལ་མ་བྱེད་པ་ལྟར་ལྷ་ལྡན་གྲྭ་སྐོར་བའི་མིང་ཅན་ཨ་ལག་ཤའི་ས་མཐར་སྐྱེས་པའི་གྱི་ན་བ་ངག་དབང་བསྟན་དར་གྱིས་བསྒྲིགས་པའོ། །འདིས་ཀྱང་རྒྱལ་བསྟན་རིན་པོ་ཆེ་ཡུན་རིང་དུ་རྒྱས་པའི་རྒྱུར་གྱུར་ཅིག ཞེས་པ་འདི་ནི་སྐུ་འབུམ་བྱམས་པ་གླིང་དུ་པར་དུ་བསྒྲུབས་པའོ། །
མཆན།     དག་ཡིག་འདི་ནི་སྐུ་འབུམ་དགོན་པའི་ཤིང་པར་གཞིར་བཟུང་ནས་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
ཨ་ལག་ཤ་ངག་དབང་བསྟན་དར་ལྷ་རམས་པ་ཁོང་ནི་སོག་པོའི་ཡུལ་ཨ་ལག་ཤ་ཞེས་པའི་ས་ཆར་རབ་བྱུང་བཅུ་གསུམ་པའི་ས་ཡོས་ཕྱི་ལོ་༡༧༥༩ ལོར་འཁྲུངས། སྐུ་ན་ཆུང་དུས་ནས་ཁྱིམ་ནས་ཁྱིམ་མེད་པར་རབ་ཏུ་བྱུང༌། དབུས་སུ་ཕེབས་ཏེ་འབྲས་སྤུངས་སྒོ་མང་གྲྭ་ཚང་དུ་ཆོས་ཞུགས་མཛད། རྗེ་ཀློང་རྡོལ་བླ་མ་ངག་དབང་བློ་བཟང་སློབ་དཔོན་དུ་བསྟེན་ནས་དབུ་ཕར་འདུལ་མཛོད་ཚད་མ་བཅས་ཀྱི་གཞུང་ཆེན་བཀའ་པོད་ལྔར་གསན་བསམ་གནད་སྨིན་མཛད། བཀའ་ཆོས་ཟབ་མོ་དང་རིག་གནས་ཁག་ལ་སྦྱངས་པ་རྒྱ་ཆེར་མཛད་པས་ཤེས་རབ་ཀྱི་བློ་གྲོས་རབ་ཏུ་རྒྱས། དགུང་ལོ་སུམ་ཅུ་ལྷག་ཙམ་ལ་ལྷ་ལྡན་སྨོན་ལམ་ཆེན་མོར་རབ་འབྱམས་པའི་གྲྭ་སྐོར་མཛད་ནས་ལྷ་རམས་པའི་མཚན་བཏགས་བཞེས། དགུང་ལོ་སོ་གསུམ་བཞེས་པ་རབ་བྱུང་བཅུ་གསུམ་པའི་ལྕགས་ཕག་ཕྱི་ལོ་༡༧༩༡ ལོར་འབྲས་སྤུངས་སྒོ་མང་གྲྭ་ཚང་གི་མཁན་པོར་ཕེབས། དེ་ནས་རང་ཡུལ་ཨ་ལག་ཤའི་གཡོན་དགོན་མི་ཕམ་ཆོས་གླིང་དུ་ཕེབས། དགུང་ལོ་ང་གཅིག་ཐོག་བླ་བྲང་བཀྲ་ཤིས་འཁྱིལ་དུ་བྱོན་ཏེ་རྡོ་རམས་པ་ལྷ་ཞེའི་དྲུང་ནས་སྙན་ངག་སོགས་རིག་གནས་ཁག་ལ་གསན་སྦྱོང་གནང༌། ཕྱིས་སུ་མདོ་སྨད་སྐུ་འབུམ་དུ་བཞུགས་ནས་འཆད་རྩོད་རྩོམ་གསུམ་གྱི་འགྲོ་དོན་རྒྱ་ཆེར་སྤེལ། ཕྱག་རྩོམ་ལ་《ལམ་གྱི་གཙོ་བོ་རྣམ་གསུམ་གྱི་འགྲེལ་པ།》 《སྙན་ངག་གི་དཔེར་བརྗོད།》 《སུམ་རྟགས་འགྲེལ་པ།》 《ཡི་གེའི་བཤད་པ།》 《བོད་ཀྱི་བརྡ་གསར་རྙིང་གི་ཁྱད་པར།》 《དག་ཡིག་གཅེས་བསྡུས་》སོགས་ཆོས་ཚན་སུམ་ཅུ་སོ་བདུན་མཛད་ཡོད་པ་དེ་པོ་ཏི་གཉིས་སུ་བསྡུས་ཏེ་སྐུ་འབུམ་བྱམས་པ་གླིང་དུ་པར་དུ་བརྐོས་ཡོད་འདུག རྗེ་འདི་ཉིད་ཀྱི་ཞིབ་ཕྲའི་རྣམ་ཐར་མ་མཇལ་བས་འདི་ཙམ་ལས་འགོད་མ་ཐུབ། འོན་ཀྱང་ཁོང་གིས་མཛད་པའི་《རྟེན་འབྲེལ་བསྟོད་པའི་དོན་འགྲེལ་རིན་ཆེན་ཕྲེང་བ་》ཞེས་པའི་མཇུག་བྱང་དུ་རང་ལོ་དོན་གསུམ་པ་རབ་བྱུང་བཅུ་བཞི་པའི་ལྕགས་མོ་ཡོས་ཕྱི་ལོ་༡༨༣༡ ལོའི་ཧོར་ཟླ་གཉིས་པའི་ཡར་ངོའི་ཚེས་གསུམ་ལ་སྦྱར་ཞེས་གསལ་ཞིང༌། བསྟན་བཅོས་འདི་བརྩམས་ནས་ཡུན་རིང་མ་བཞུགས་པར་དགོངས་པ་གཞན་དོན་དུ་གཤེགས་པ་མཁས་པའི་གསུང་ལས་བྱུང༌། གཞན་ཞིག་ཏུ་དགུང་ལོ་གྱ་གཅིག་པར་《བློ་སྦྱོང་དོན་བདུན་མའི་གཏམ་ཐེག་མཆོག་ཉེ་ལམ་》ཞེས་པ་བརྩམས་པར་ཡང་གྲགས་སོ། །
༄༅། །བོད་ཀྱི་བརྡའི་བྱེ་བྲག་སོ་སོར་ཕྱེ་བ་དག་བྱེད་གསལ་བའི་མེ་ལོང༌།
དངུལ་ཆུ་ངག་དབང་རྡོ་རྗེ།(༡༧༢༠-༡༨༠༣)
༄༅། །ན་མོ་གུ་རུ་མུ་ནི་ཨིན་དྲ་ཡ། ངག་གི་དབང་ཕྱུག་རྗེ་བཙུན་འཇམ་དཔལ་དབྱངས། །སྒྲ་དབྱངས་ལྷ་མོ་དབྱངས་ཅན་མ་ལ་འདུད། །བསྟན་པའི་ཆ་རྐྱེན་ཡི་གེའི་དག་བྱེད་གཞུང༌། །བློ་ལྡན་གཞོན་ནུ་དོན་གཉེར་ཅན་རྣམས་ལ། །ཕན་ཕྱིར་མཁས་པའི་ལེགས་བཤད་ལས་བཏུས་ནས། །མདོ་ཙམ་བཀོད་ལ་བདག་བློ་རྒྱས་པར་མཛོད། །གསུང་རབ་བརྡ་ལ་མ་སྦྱངས་ན། །རྗོད་བྱེད་ཚིག་གི་སྒྲ་འདྲ་ཡང༌། །བརྗོད་བྱ་དོན་ལ་ཁྱད་པར་ཡོད། །དེ་ཕྱིར་ཡི་གེའི་དག་བྱེད་དགོས། །དེ་ཡང་ཀ་སོགས་གསལ་བྱེད་ལ། །དབྱངས་ཨ་ཨི་ཨུ་ཨེ་ཨོ་དང༌། །ཡ་ར་ལ་ཝའི་སྨད་འདོགས་རྣམས། །གང་རུང་ཡོད་ཀྱང་འཕུལ་དང་མགོ ། མེད་ན་ཐམས་ཅད་རྐྱང་པ་ཡིན། །སྔོན་འཇུག་ག་ད་བ་མ་འ། །ཡོད་པ་ཐམས་ཅད་འཕུལ་ཅན་ཡིན། །ཐོད་དུ་ར་ལ་ས་གསུམ་པོ། །ཡོད་པ་ཐམས་ཅད་མགོ་ཅན་ཡིན། །དེ་དག་ངེས་པར་བྱས་པ་ལ། །རྐྱང་པ་འཕུལ་ཅན་མགོ་ཅན་གསུམ། །ཀ་ནས་རིམ་བཞིན་སྤྲོ་བར་བྱ། །
ཐོག་མར་ཀའི་བརྡ་བཤད་པ་ལ། 
   དང་པོ་རྐྱང་པ་འདི་ལྟ་སྟེ། །ཀ་བ་ཀ་ཙ་ཀ་ར་དང༌། །ཀ་མ་ལ་དང་ཀ་པཱ་ལ། །ཀ་ཅ་ཀ་ཏན་ཀ་ཤི་ཀ།༑ཀོ་འུ་ཤི་ཀ་ཀེ་ལ་ཤ །རྩི་ཤིང་ཀ་ཤ་ཀུ་ཤ་དང༌། །ཀ་འུ་ཀུན་དོང་མང་ཚིག་ཀུན། །ཀ་ལ་པིངྐ་ཀྲོང་ཀྲོང་ལྟ༑ ༑བྱེ་འུ་ཅོག་ཀ་ཀྱུར་ཀྱུར་སྒྲོག །ཀེ་རེ་ལངས་དང་ཀུ་ཅོ་འདོན། །ཀྱལ་ཀ་ཀླན་ཀ་ཀུ་རེ་བྱེད། །འཐབ་ཀྲོལ་ཕུང་ཀྲོལ་ཀྲག་ཀྲོག་སྒྲ། །དྲང་མིན་ཀྱོག་པོ་ཀྲབ་ཀྲབ་འཁྲབ། །ཀོང་པོའི་ཀོང་རྣ་འདི་ཀོ་དང༌། །སྟོད་ཀོར་ཀླད་ཀོར་ཀླད་ཀྱི་དོན། །འབྲས་བུ་ཀུ་ཤུ་གུར་ཀུམ་དང༌། །ལན་ཀན་ཐན་ཀོར་ཉེན་ཀོར་འཁོར། །རུས་ཀྲང་སྐྱིལ་ཀྲུང་ཀྲང་ངེ་སྡོད། །མར་མེའི་ཀོང་བུ་ལྕགས་ཀྱུ་དང༌། །ཞབས་ཀྱུ་ཀེང་རུས་ཀླད་པ་ཟ། །ཀོ་བ་ལྷམ་གྱི་ཀྲད་པ་ཡིན། །ནགས་ཀླུང་ཆུ་ཀླུང་རྦ་ཀློང་དང༌། །ཀླུ་དང་ཀླ་ཀློ་ཀླག་ཅོར་ཆེ། །ཡི་གེ་ཀློག་དང་གོས་ཀྱིས་ཀླུབས། །ཀྲིག་ཀྲིག་ཀློང་ཡངས་ཀློང་དུ་གྱུར། །ཀྱེ་ཧོ་ཀྭ་ཡེ་བོད་པའི་ཚིག ། འབྱམས་ཀླས་མཐའ་ཀླས་དོ་ཀེར་ཅན། །ཀྱོང་མོ་ཡུངས་ཀར་ཐལ་ཀར་མདོག །ཐུགས་ཀ་ལ་སོགས་ཀ་རྐྱང་ཡིན། །
   དས་འཕུལ་ཀ་ཡིག གཉིས་པ་འཕུལ་ཅན་འདི་ལྟ་སྟེ། །ཐོ་ཡིག་དཀར་ཆག་དཀོར་ནི་ནོར། ། དཀར་ཡོལ་ཆག་དཀྲུམ་ཁ་མདོག་དཀར། །མི་ནུས་དཀའ་དང་མི་རྙེད་དཀོན། །དཀྲོང་བསྐྱེད་དཀྱིལ་འཁོར་དབུས་ཀྱི་དཀྱིལ། །སྤྱན་དཀྱུས་རིང་དང་དཀྱུས་མ་དང༌། །རྒྱུག་སར་རྒྱུགས་པའི་དཀྱུ་སར་དཀྱུས། །ཕན་ཚུན་དཀྲུགས་དང་ཁྲག་ཁྲུག་དཀྲུགས། །དཀོས་ཐག་ཀུན་དཀྲིགས་ཉོན་མོངས་མིང༌། ། གོས་ཀྱིས་དཀྲིས་དང་འཁྲིགས་པའི་དཀྲིགས། །ཞོ་སོགས་དཀྲོགས་དང་རོལ་མོ་དཀྲོལ། །སྟ་ཟུར་དཀུ་དང་རི་གཟར་དཀན། །ཁོང་ཡངས་པ་ཡི་དཀྱེལ་ཆེ་སོགས། །ད་ཡིས་འཕུལ་བའི་ཀ་ཡིག་ཡིན། །
   བས་འཕུལ་ཀ་ཡིག རྣམ་བཀྲ་བཀྲ་ཤིས་བཀྲག་མདངས་དང༌། །ཆལ་མར་བཀྲམ་དང་དྲི་མ་བཀྲུས། །བལ་བཀལ་ཁྲལ་བཀལ་ཁལ་སོགས་བཀལ། །རྒྱལ་བའི་བཀའ་དང་ཁྲལ་སོགས་བཀལ། །ལོགས་སུ་བཀར་དང་གོང་དུ་བཀུར། །སྣོད་བཀང་གཞུ་བཀང་ཐུགས་དམ་བཀང༌། །བསད་པའི་བཀུམ་དང་བཀྲོངས་པ་དང༌། །བཅིངས་པའི་བཀྱིགས་དང་རྩ་བ་བཀོག །བདེ་ལ་བཀོད་དང་དཔེ་སོགས་བཀོད།། བཀུར་སྟི་བྱས་དང་འོད་སོགས་བཀྱེ། །ནོར་མེད་བཀྲེན་དང་ལྟོགས་པའི་བཀྲེས། །ཟུར་དུ་བཀོལ་དང་བྲན་དུ་བཀོལ། །མདུན་དུ་བཀུག་དང་དུམ་བུར་བཀས། །གནང་བཀག་སྨན་བཀུ་བཀུས་ཏེ་བོར། ། བཀའ་དྲིན་བཀའ་བཀྱོན་བརྒྱད་བཀག་གནང༌། །ལུས་སོགས་བཀན་དང་གོས་སོགས་བཀབ། །ལམ་སོགས་བཀག་དང་སྤ་གོང་བཀོང༌། །འཁྲིད་པའི་བཀྲི་དང་བཅིངས་པ་བཀྲལ། །ངག་བཀྱལ་མདོ་སྡེ་བཀླགས་པ་སོགས། །བ་ཡིས་འཕུལ་བའི་ཀ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །ར་མགོ་ལྡན་པའི་ཀ  རྐང་བཞི་རྐང་པ་ཡ་རྐན་དང༌། །ཆིག་རྐྱང་རྐུན་པོའི་རྐུབ་ཚོས་རྐུབ། །ཆུ་ལ་རྐྱལ་དང་རི་དྭགས་རྐྱང༌། །ཕྱ་རྐྱལ་གན་རྐྱལ་རྐོང་པའི་ནད། །རྒྱུ་རྐྱེན་སྣོད་རྐྱན་རྐེད་པ་རྐྱོང༌། །ཆུ་ཡི་རྐ་དང་ས་རྐོ་སོགས། །ར་མགོ་ལྡན་པའི་ཀ་ཡིག་ཡིན། །
   ལ་མགོ༌ལྡན་པའི་ཀ མགྲིན་པའི་ལྐོག་མ་ལྐོག་ཤལ་དང༌། །ངག་ལྐུགས་བྱ་བྱེད་ལྐོག་གྱུར་རྣམས། །ལ་མགོ་ལྡན་པའི་ཀ་ཡིག་ཡིན། །
   ས་མགོ་ལྡན་པའི་ཀ རྒྱལ་བའི་སྐུ་དང་སྐུར་འདེབས་དང༌། །སྐར་མ་སྐ་རགས་ལོ་ཡི་སྐག ། འཛིན་བྱེད་སྐམ་པ་སྐུད་པ་དང༌། །ཐོད་སྐམ་སེམས་སྐྱོ་སྐྱོ་མ་སྐྱུགས། །ཁ་སྐོམ་སྐོམ་བཏུང་ཇ་སོགས་སྐོལ། །སྐྱང་ནུལ་ཆུ་སྐྱོར་སྐྱོགས་ཀྱིས་སྐྱོམ། །དགེ་སྐོས་མཐའ་སྐོར་སྐོར་བ་བྱེད། །སྐྱེ་ཤིང་སྐྱེར་པ་སྐྱེད་ཚལ་དང༌། །སྐྱི་དཀར་སྐྱ་བོ་སྐྱར་ཁ་མདོག །ཆོས་སྐྱོང་འཇིགས་སྐྲག་སྐྱོན་ལས་སྐྱོབ། །འཚོ་སྐྱོང་ནོར་སྐྱོང་ས་སྐྱོང་དང༌། །འདབ་ཆགས་ཆུ་སྐྱར་སྐྱུང་གའི་སྐད། །མཐེབ་སྐྱུ་རོ་སྐྱུར་སྒྱིད་སྐྱུར་དང༌། །གོས་སྐོན་ཁ་སྐོང་རེ་བ་སྐོང༌། །མགོ་ཡི་སྐྲ་དང་སྐྲན་གྱིས་སྐྲངས། །སྐེ་དང་སྐེད་པ་འཛེག་པའི་སྐས། །རྒྱལ་གྱི་སྐུགས་དང་སྦ་བའི་སྐུངས། །རང་སྐལ་བདེ་སྐྱིད་སྐྱོས་མ་སྐྲོད། །འཇིགས་སེལ་སྐྱེལ་མ་སྐྱས་ཆེན་འདེགས། །ཇི་སྐད་སྐད་ཅིག་སྐྱ་རེངས་དང༌། །གྲུ་ཡི་སྐྱ་བ་སྲབ་ཀྱི་སྐྱོགས། །མགྱོགས་པའི་སྐྱེན་དང་རྒྱ་སྐྱེགས་ཚོས། །ངོ་ཚའི་སྐྱེངས་དང་བྱ་སྐྱིབས་དང༌། །སྐབས་སུ་སྐྱབས་འགྲོ་སྐྱོར་སྦྱང་བྱེད། །སྐྱེས་བུ་སྐྱི་གཡའ་གསེར་སྐྱེམས་སྐྱོལ། །སྐེམ་བྱེད་ཤ་སྐེམ་སྐྱིལ་ཀྲུང་སོགས། །ས་མགོ་ལྡན་པའི་ཀ་ཡིག་ཡིན། །
   བས་འཕུལ་ར་མགོ་ལྡན་པའི་ཀ འདོད་པའི་བརྐམ་དང་བརྐུ་བྱ་བརྐུས། །སྲ་བརྐྱང་གོས་དང་ལག་སོགས་བརྐྱངས། །བརྐོ་བྱ་ས་བརྐོས་ཤིང་ལ་བརྐོས། །བས་འཕུལ་ར་མགོ་ལྡན་པའི་ཀའོ། །
བས་འཕུལ་ས་མགོ་ལྡན་པའི་ཀ ཡན་ལག་བསྐུམས་དང་ཆོས་ལ་བསྐུལ། །དྲིན་གྱིས་བསྐྱངས་དང་གནས་སུ་བསྐྱལ། །བྱུག་པ་བསྐུ་བསྐུས་བྱ་བ་བསྐྱུངས། །བསྐྱེད་པའི་བསྐྲུན་དང་གར་བའི་བསྐ། །དབང་བསྐུར་འཕྲིན་ཡིག་འགན་སོགས་བསྐུར། །ཆུ་སོགས་བསྐྱིལ་དང་ནོར་བསྐྱིས་བསྐྱིན། །གོས་བསྐོན་རྟར་བསྐྱོན་ཆུ་སོགས་བསྐམས། །ཕྱིར་བསྐྲད་རྒྱང་བསྐྱུར་འཕོ་བསྐྱས་བྱེད། ། དུས་ཀྱི་བསྐལ་པ་ཡང་བསྐྱར་དང༌། །སེམས་བསྐྱེད་རྒྱར་བསྐྱེད་བརྗེད་པའི་བསྐྱུད། །མཐའ་ནས་བསྐོར་དང་རྒྱལ་སར་བསྐོས། །ཁ་བསྐང་ཐུགས་དམ་བསྐངས་པ་སོགས། །བས་འཕུལ་ས་མགོ་ལྡན་པའི་ཀའོ། །ཀ་ཡི་བརྡ་རྣམས་མདོར་བསྡུས་རྫོགས། །
ཁའི་བརྡ་བཤད་པ་ལ། 
   དང་པོ་རྐྱང་པ་འདི་ལྟ་སྟེ། །འདབ་ཆགས་ཁྭ་དང་ཁྲུང་ཁྲུང་ཁྲ། །ཁྲ་བོ་ཁྲི་ཁྲག་ཁྲག་ཁྲིག་གྲངས།། ཁ་ཁྲམ་ཁྲལ་འཇལ་ཁྲག་ཁྲུག་དཀྲིག །གོ་ཁྲབ་ཁྲམ་ཤིང་ཁྲེས་པོ་ཁྱེར། །ཁྲོ་བོ་ཁྲོས་དང་ཁྲོན་པ་དང༌།། དག་བྱེད་ཁྲུས་དང་འཇལ་བྱེད་ཁྲུ། །ཁྲོལ་ཚགས་སིལ་ཁྲོལ་ཚོགས་པའི་ཁྲོམ། །རི་ཁྲོད་ཁྲེལ་མེད་ཆུ་སོགས་ཁྲེམས། །ཡུལ་ཁྲིམས་ཚུལ་ཁྲིམས་སྐར་མ་ཁྲུམས། །རྩིས་ཀྱི་ཁྲམ་ཁ་འབྲུ་ཡི་ཁྲེ། །གདན་ཁྲི་སྣ་ཁྲིད་ཁོང་ཁྲོ་ཁྲག །ཟངས་ཁྲོ་ལ་སོགས་ཁ་རྐྱང་ཡིན། །
   མས་འཕུལ་ཁ། གཉིས་པ་འཕུལ་ཅན་འདི་ལྟ་སྟེ། །མཁན་པོ་མཁས་པ་ཀུན་མཁྱེན་དང༌། ། དཔེ་མཁྱུད་ས་མཁར་མཁྲང་དང་མཁྲེགས། །ལྟ་མཁན་ཉེར་མཁོ་མཁལ་གཤམ་དང༌། །ནང་ཁྲོལ་མཁལ་མ་མཁྲིས་པའི་ནད། །ལག་པའི་མཁྲིག་མ་ནམ་མཁའ་སོགས། །མ་ཡིས་འཕུལ་བའི་ཁ་ཡིག་ཡིན། །འཁར་བ་འཁར་གསིལ་འཁར་རྔ་དང༌། །དཀྱིལ་འཁོར་དུ་འགོད་འཁོད་དང་འཁུལ། །མཐའ་འཁོབ་འཁོབས་ཆེ་བྲན་དུ་འཁོལ། །ཐོས་པའི་འཁུམས་དང་བླ་སོགས་འཁུམས། །ཞེ་ནས་འཁུ་དང་འཁང་ཞིང་འཁོན། །གྲང་བའི་འཁྱགས་དང་འཁྱམས་ཤིང་འཁུར། །ཤིང་སོགས་འཁྱོམ་དང་འཁྱོར་ཞིང་འཁྱོག །སྤྲིན་འཁྲིགས་ཕན་ཚུན་འཁྱུད་དང་འཁྲིལ། །ནོར་འཁྲུལ་སེམས་འཁྲུགས་འཐབ་འཁྲུག་འཁྲུགས། །བལ་འཁེལ་འཁོས་ཆུང་འཁྲི་བ་ཆོད། །འཁྲ་སར་འཁྲས་དང་དྲི་མ་འཁྲུད། །གློག་འཁྱུག་གདུགས་སོགས་འཁྱིར་དང་འཁྱིལ། ། སྐུ་འཁྲུངས་བྲོ་འཁྲབ་དཀྲོལ་བའི་འཁྲོལ། །བསྐྲད་པའི་འཁྲང་དང་བསྐྱུར་བའི་འཁྱུར། །ནོར་ལ་འཁྲན་དང་ལྷག་མ་འཁྲི། །ན་བའི་འཁུན་དང་འཁྲིག་པ་རྒྱོ། །སྣུམ་འཁུར་འཁུར་འཁྱེར་ཉི་འཁྱིམས་སོགས། །འ་ཡིས་འཕུལ་བའི་ཁ་ཡིག་ཡིན། །ཁ་ཡི་བརྡ་རྣམས་མདོར་བསྡུས་རྫོགས། །
གའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །གྲོགས་པོ་གྲོས་མཁས་གྲུང་ལ་གྲིམས། །གྲུབ་ཐོབ་གྲུབ་མཐའ་གྲགས་པ་ཆེ། །ཆོས་གྲྭར་དངོས་གྲུབ་གྲུ་ཆར་འབེབས། །རིམ་གྲོ་གྲལ་དུ་གྲོ་མས་བྱས། །རྩི་ཤིང་གྲ་མ་གྲུ་བཞི་དང༌། །རལ་གྲི་གྲོ་གས་གྲིལ་ཞེས་གྲག །གྲུ་ཁའི་གྲམ་པ་ངམ་གྲོག་གཡང༌། །གཟུགས་ཀྱི་གྲིབ་མ་མི་གཙང་གྲིབ། །རྩེ་མོའི་གྲ་དང་འབྲུ་ཡི་གྲོ། །སྲོག་ཆགས་གྲོག་མ་གྲུལ་བུམ་དང༌། །གྲིབ་གནོན་གྲངས་མེད་ཤི་བའི་གྲོངས། །གྲང་ནད་གྲུམ་བུའི་ནད་ལས་གྲོལ། །གྲོད་པ་ཆག་གྲུམ་གྲབས་གཤོམ་བྱེད། །སྐར་མ་ནམ་གྲུ་གྲོ་བཞིན་གྲེ། །ལག་པའི་གྲུ་མོ་གྲེ་བ་འཛེར། །ཡུལ་གྲུ་གྲོང་ཁྱེར་ཐབས་གླགས་རྙེད། །གླེང་གཞི་བགྲོ་གླེང་གླིང་བུ་གླུ། །འཛམ་གླིང་ཆུ་གླིང་གཟུགས་ཀྱི་གླུད། །གླ་རྩི་གླ་བ་གླང་ཆེན་གླེན། །གླ་རྔན་ལན་གླན་ལྷན་པ་གླན། །ལེབ་མོར་གླེབས་དང་གློས་ཕབ་གློད། །གླེགས་བམ་སྒོ་གླེགས་སྦང་མའི་གླུམ། །ནང་ཁྲོལ་གློ་བ་ཆམ་ལུད་གློ། །གཞོགས་ཀྱི་གློ་དང་ནམ་མཁའི་གློག །མ་ངེས་གློ་བུར་གཡལ་བའི་གླལ། །ཕོ་གླང་གླང་ཤུ་ག་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །དགེ་སློང་དགུན་དུས་དགོན་པ་ལ། །དགའ་ཞིང་དགྱེས་པ་དགེ་ལ་དགོངས། །དགོངས་དགྲོལ་བཅིངས་དགྲོལ་མདུད་པ་དགྲོལ། །ཕྱི་དྲོའི་དགོང་དང་དབྱིབས་དགྱེད་དགུར། །རི་དྭགས་དགོ་བ་གད་མོ་དགོད། །རྒྱན་དགོད་གོས་དགབ་ཟོང་སོགས་དགྲམ། ། ལོགས་སུ་དགར་དང་དུམ་བུར་དགས། །མཚན་དང་ནམ་མཁའ་ལོའི་མིང་དགུང༌། །མདུན་དུ་དགུག་དང་དགུ་ཚིགས་དགུ། །སྣོད་དགང་དགང་གཟར་སྐྱེ་དགུ་དང༌། །འདོད་དགུ་ལ་སོགས་མང་ཚིག་དང༌། །མཛའ་མིན་དགྲ་དང་དགག་སྒྲུབ་སོགས། །ད་ཡིས་འཕུལ་བའི་ག་ཡིག་ཡིན། །བཀའ་བགྲོ་གསུང་བགྲོས་གད་མོ་བགད། །བྱ་བའི་བགྱི་དང་བགྱིས་དང་བགྱིད། །གོས་བགོ་བགོས་དང་བགྲོད་ལམ་བགགས། །ཚོད་བགམ་དུས་བགྱངས་གནོད་བྱེད་བགེགས། །རྒས་པའི་བགྲེས་དང་མིག་སོགས་བགྲད། །བགྲང་འཕྲེང་བགྲངས་དང་འབྲས་སོགས་བགྲུས། །བགོ་བཤའ་བགོས་པའི་བགོ་སྐལ་སོགས། །བ་ཡིས་འཕུལ་བའི་ག་ཡིག་ཡིན། །
   ལུས་ཀྱི་མགོ་དང་མགུལ་མགུར་མགོན། །བཟོ་བོའི་མགར་བ་དགའ་བའི་མགུ། །ཡ་མགལ་མགལ་མེ་མགལ་དུམ་དང༌། །མགྲོན་བུ་གཏོར་མགྲོན་མྱུར་བའི་མགྱོགས། །མ་ཡིས་འཕུལ་བའི་ག་ཡིག་ཡིན། །ཐོག་མའི་འགོ་དང་གཤམ་གྱི་འགབ། །འགག་དང་རེ་འགའ་འགྲམ་དུ་འགྱེལ། །འགྲིམ་འགྲུལ་འགྲོ་འགྲེང་འགྱིང་འགྲོས་བྱེད། །འགྲུབ་འགྱུར་སེམས་འགྱུ་སྟེང་ནས་འགེམ། །ཕན་ཚུན་འགྲན་འགྲས་འགྱེད་དང་འགྱོད། །གཡོ་འགུལ་སྐབས་འགོལ་ཟས་ཀྱིས་འགྲངས། །ལམ་གྱི་འགྲུལ་པ་འགྱངས་འགོར་ཆེ༑ ༑འགན་ཁུར་ནང་འགུགས་བདེ་ལ་འགོད། །འཕེལ་འགྲིབ་འགལ་དང་བརྩོན་འགྲུས་འགྲིབ། །འགོང་པོའི་འགོ་ནད་འགོས་ན་འགུམ། །འགྲོད་གར་བྲོ་འགྲེ་སྣོད་འགེང་འགགས། །འགྲམ་པ་འགྲམ་གཞི་ནད་ཀྱི་འགྲམ། །དགོངས་འགྲེལ་འགྲོལ་དང་ཆུ་སོགས་འགྲེམ། །རིགས་འགྲེ་འགྲོགས་དང་འགྲས་འགེམས་སོགས། །འ་ཡིས་འཕུལ་བའི་ག་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །རྒྱལ་བ་སངས་རྒྱས་རྒྱལ་མཚན་རྒྱན། །བྱ་རྒོད་རྒོད་མ་དམུ་རྒོད་དང༌། །འཕྲོ་རྒོད་རྒན་པོ་ཕོ་རྒོད་རྒས། །དར་རྒུད་ཕས་རྒོལ་ཆུ་ལ་རྒོལ། །ཤེས་རྒྱུད་འཕྲེང་རྒྱུད་ལུ་གུ་རྒྱུད། །གཏམ་རྒྱུད་ལོ་རྒྱུས་རྒྱུད་མང་དང༌། །རྒྱུད་སྡེ་རྒྱུགས་ལེན་ཟས་ཀྱི་རྒྱུགས། །ལུས་ཀྱི་རྒྱབ་དང་ཕྱག་རྒྱ་རྒྱབ། །ང་རྒྱལ་རྒྱགས་ནས་རྒྱང་རིང་རྒྱུག །ལྗོངས་རྒྱུ་རྒྱ་ཚྭ་རྒྱགས་ཕྱེའི་རྒྱུ། །ཉ་རྒྱ་རྒྱ་གྲམ་རྒྱན་པོ་རྒྱ། །རྒྱུ་མ་རྒྱུས་པ་རྒྱངས་ཤིང་རྒྱངས། །སྨིག་རྒྱུའི་ཆུ་རྒྱུན་རྒྱ་ཡུལ་དང༌། །རྒྱ་པ་རྒྱ་ཆེ་རྒུན་འབྲུམ་སོགས། །ར་མགོ༌ལྡན་པའི་ག་ཡིག་ཡིན། །
   ནང་ཁྲོལ་ལྒང་པ་སྨན་གྱི་ལྒ། །ལ་མགོ༌ལྡན་པའི་ག་ཡིག་ཡིན། །
   སྟོན་སྒོམ་སྒམ་སྒོམ་སྒོམ་ཆེན་གྱི། །སྒོ་རུ་ཆོས་སྒྲ་སྒྲོག་པ་སྒུག །ཟབ་པའི་སྒམ་དང་ཤིང་གི་སྒམ། །མཁས་པའི་སྒྲན་དང་འགྲན་པའི་སྒྲུན། །སྒལ་ཚིགས་རྟའི་སྒ་ས་ཡི་སྒང༌། །གོང་བུར་སྒོང་དང་བུ་རམ་སྒོར། །སྒོར་མོར་སྒྲིམ་དང་ཕྱོགས་སུ་སྒྲིལ། །སྒོག་པ་སྒོ་ང་ཆས་ཀྱིས་སྒེག །མནའ་མའི་སྒྱུག་མོ་སྒྱིད་ལུག་དང༌། །ཐབ་ཀྱི་སྒྱེད་བུ་སྒུལ་སྐྱོད་སྒྱེལ། །གཡོ་སྒྱུ་སྒྱུ་རྩལ་སྒྱུ་མ་སྒྲུང༌། །སྒྲོག་བྱེད་སྒྲོག་གུ་ལྕགས་སྒྲོག་དང༌། །བྱ་སྒྲོ་སྒྲོ་སྒྱེ་སྒྱེའུ་ཚུགས་སྣོད། །ཀླུ་སྒྲུབ་སྒྲུབ་ཐབས་སྒྲུབ་པར་བྱེད། །སྡིག་སྒྲིབ་སྒྲོན་མེ་སྒྲིབ་བྱེད་དང༌། །སྤྱི་སྒོས་ད་སྒོས་ཕྱོགས་གཅིག་སྒྲིག །དབང་སྒྱུར་འཁོར་སྒྱུར་སྒྱུར་བྱེད་དང༌།། སྐྱུགས་པའི་སྒྲེགས་པ་རུས་པའི་སྒྲོམ། །གཅེར་བུའི་སྒྲེན་མོ་ཆུ་ལས་སྒྲོལ། །མཐུན་པར་སྒྲག་དང་སྒྲ་སྐད་སྒྲོག །ལུས་ཀྱི་སྒྱིད་པ་སྒྱོགས་རྡོ་སོགས། །ས་མགོ་ལྡན་པའི་ག་ཡིག་ཡིན། །
   ཆུ་བརྒལ་བརྒལ་ལན་ལེ་བརྒན་དར། །ཕྲེང་བ་བརྒྱ་ཕྲག་བརྒྱུས་པས་བརྒྱན། །བརྒྱད་ཅུ་བརྒྱད་དང་དྲན་མེད་བརྒྱལ། །འོ་བརྒྱལ་ལམ་བརྒྱགས་མྱུར་བར་བརྒྱུགས། །བླ་བརྒྱུད་གད་བརྒྱངས་བརྒྱུད་མར་འབྱུང༌། །བརྒྱད་བཀག་དབྱུག་པ་བརྒྱབ་པ་སོགས། །བས་འཕུལ་ར་མགོ༌ལྡན་པའི་གའོ། །
   མནའ་བསྒགས་ལམ་བསྒགས་བྱ་བའི་བསྒང༌། །བུ་རམ་བསྒར་དང་གཅིག་ཏུ་བསྒོངས། ། གྲངས་སུ་བསྒྲངས་དང་རྒྱལ་མཚན་བསྒྲེངས། །ཆུ་བསྒྲལ་ཆོས་བསྒྲགས་ཏིང་འཛིན་བསྒོམས། ། བཀའ་བསྒོ་བསྒོས་དང་བག་ཆགས་བསྒོས། །ཚོས་བསྒྱུར་མདོག་བསྒྱུར་རིགས་པ་བསྒྲེ། །སྒྲིབ་པས་བསྒྲིབས་དང་འོད་སོགས་བསྒྲིབས། །གཅིག་ཏུ་བསྒྲིགས་དང་སྲད་བུ་བསྒྲིམས། །བློ་བསྒྲིམས་བསྒྲུབ་བྱ་བསྒྲུན་མི་ནུས། །གཞན་གྱིས་མི་བསྒུལ་གན་རྐྱལ་བསྒྱེལ། །བས་འཕུལ་ས་མགོ་ལྡན་པའི་གའོ། །ག་ཡི་བརྡ་རྣམས་མདོར་བསྡུས་རྫོགས། །
ངའི་བརྡ་བཤད་པ་ལ།
   དང་པོ་རྐྱང་པ་བཤད་མི་དགོས། །གཉིས་པ་འཕུལ་ཅན་འདི་ལྟ་སྟེ། །སྙན་དངགས་དངངས་སྐྲག་དངོམ་ཆེ་དང༌། །དངོས་མེད་དངོས་དོན་དངོས་གཞི་དང༌། །དངོས་བཤམས་དངོས་གྲུབ་རིན་ཆེན་དངུལ། །ཚར་དུ་དངར་དང་དངན་འཐེན་དང༌། །ཆུའི་ངོགས་དངོ་དང་གྲི་ཡི་དངོ༌། །ད་ཡིས་འཕུལ་བའི་ང་ཡིག་ཡིན། །མངའ་རིས་མངའ་ཞབས་མངའ་ཐང་དང༌། །མངའ་མཛད་མངའ་བདག་ཐུགས་ལ་མངའ། །མངོན་སུམ་མངོན་གྱུར་མངོན་མཚན་ཅན། །མངོན་ཤེས་མངའ་བརྙེས་མངོན་སྤྱོད་ལས། །མངག་གཞུག་བྲན་ལ་བྱ་བ་མངགས། །མངོན་པའི་སྡེ་སྣོད་མངན་མི་བགྲང༌། །སྐྱེ་གནས་མོའི་མངལ་རོ་མངར་སོགས། །མ་ཡིས་འཕུལ་བའི་ང་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །ཕྱུགས་ཀྱི་རྔ་མ་རྔ་ཡབ་དང༌། །འཁར་རྔ་ལ་སོགས་བརྡུང་བྱའི་རྔ། །གླ་རྔན་བཀྲེས་རྔབ་ཧམ་པའི་རྔམ། །རྔམ་བརྗིད་ཚམ་རྔམ་ནས་ཡོས་རྔོད། །རྟ་ཡི་རྔོག་མ་དྲེའུ་རྔོག་སྟན། །རྔན་ཆན་དབུགས་རྔུབ་ལུས་ཀྱི་རྔུལ། །རྔུལ་གཟན་མཐུག་རྔམས་ནད་ཀྱི་རྔོ། །རྔོན་པ་རྩྭ་རྔ་རྔོ་མི་ཐོགས། །ར་མགོ་ལྡན་པའི་ཡིག་ཡིན། །
   གྲངས་ཀྱི་ལྔ་ནི་ལ་ལྔར་ངེས། །ཞལ་སྔ་སྤྱན་སྔ་སྔ་སོར་སྔུན། །སྔོན་ཚེ་གསང་སྔགས་སྔ་ཕྱི་སྔོ། །སྔ་དྲོ་སྔས་ལ་སྔུར་སྒྲ་ཆེ། །ཁ་དོག་སྔོ་སྔོན་སྐྱོ་སྔོགས་བྱེད། །ས་མགོ་ལྡན་པའི་ང་ཡིག་ཡིན། །
   འདྲིད་པའི་བརྔོད་དང་བཙས་མ་བརྔས། །འགབ་ཀྱི་བརྔབ་དང་ཆང་འཐུངས་བརྔུབས། །བས་འཕུལ་ར་མགོ་ལྡན་པའི་ངའོ། །
   སྔུག་བསྔལ་བསྔགས་བརྗོད་བསྔོ་བྱ་བསྔོས། །བསྔོ་བགྲང་ཁ་རོག་རྣམ་པར་བསྔོས། །བས་འཕུལ་ས་མགོ་ལྡན་པའི་ངའོ། །ང་ཡི་བརྡ་རྣམས་མདོར་བསྡུས་རྫོགས། །
ཅའི་བརྡ་བཤད་པ།
   དང་པོ་རྐྱང་པ་འདི་ལྟ་སྟེ། །ཅ་ཅོ་མུ་ཅོར་ཅོད་པན་དང༌། །སྐྲ་མེད་སྤྱི་ཐེར་ཐོར་ཅོག་ཅན། །ཅེ་ཅད་ཅང་ཤེས་ཅིག་ཤོས་དང༌། །བབ་ཅོལ་ཐོ་ཅོ་ཅང་ཏེའུ་སྐྲོག །ཧ་ཅང་ཅུང་ཟད་ཅོ་འདྲི་དང༌། །བེ་ཅོན་ཅོག་པུར་ཅིག་ཅར་འཇོག །སྐད་ཅིག་ཐང་ཅིག་ལན་ཅིག་དང༌། །ལྷན་ཅིག་ཆབས་ཅིག་ཐབས་ཅིག་ཏུ། །ཁ་ཅིག་ཅས་ཅུས་ཅམ་མེ་ཞོག །སུམ་ཅུ་དྲུག་ཅུ་བདུན་ཅུ་དང༌། །བརྒྱད་ཅུ་ཅི་སྨྲས་ཡོད་དོ་ཅོག །ཁྱེད་ཅག་བདག་ཅག་མིག་ཅེ་རེ། །ཅི་སྟེ་ཅིས་ཀྱང་ཅལ་སྒྲ་སྒྲོག །གང་ཅི་རྣམ་གྲངས་འདྲི་བའི་ཅི། །ཅིའི་ཕྱིར་ལ་སོགས་ཅ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །གཅན་གཟན་སྒྲ་གཅན་ལ་གཅན་པ། །ཡིད་ལ་གཅགས་ནས་ནང་དུ་གཅུན། །ཕྱག་ཏུ་གཅུར་ནས་ལག་པ་གཅུས། །གཅད་བྱ་ཤིང་གཅོད་དུམ་བུར་གཅོག ། གཅལ་དུ་བཀྲམ་དང་གཅུད་ལ་བོར། །གཅེས་འཛིན་གཅོང་ནད་གྲངས་ཀྱི་གཅིག །འཁོན་གཅུགས་ཡིད་གཅུགས་གཅམ་བུའི་ཚིག །གཅོམ་བསྐྱུངས་གྲོས་གཅོམ་གཅོང་རོང་གཡང༌། །ཚར་གཅོད་གཅུ་གལ་གཅིན་གཅི་བ། །རྣམ་གཅོད་ཡོངས་གཅོད་ཁྲིམས་གཅོད་དང༌། །སྔོན་སྐྱེས་གཅེན་དང་རྗེས་སྐྱེས་གཅུང༌། །ར་གཅིག་གོས་མེད་གཅེར་བུ་སོགས། །ག་ཡིས་འཕུལ་བའི་ཅ་ཡིག་ཡིན། །
   བཅོམ་ལྡན་དགྲ་བཅོམ་འཁོར་བཅས་ཀྱིས། །ཁྲིམས་བཅས་བཅའ་ཡིག་ལག་ཏུ་བཅངས། །ཉེས་པ་བཅབས་དང་ཆུ་བཅུར་བཅུག །ནང་དུ་བཅུག་བཅུམ་བཅིང་བས་བཅིང༌། །བཅའ་གཞི་བསྟན་བཅོས་ལས་བཅོལ་བཅོས། །བཅུད་ལྡན་བཟའ་བཅའ་སོ་ཡིས་གཅེམ། །ཤིང་སོགས་བཅད་བཅག་ཚིགས་སུ་བཅད། །རྣམ་བཅད་མིག་བཅར་ལོགས་སུ་བཅར། །དྲི་མ་ཕྱིར་བཅིལ་ཞབས་ཀྱིས་བཅགས། །བཅུ་དང་བཞི་བཅུ་ལྔ་བཅུ་དང༌། །དགུ་བཅུ་བཅོ་ལྔ་བཅོ་བརྒྱད་སོགས། །བ་ཡིས་འཕུལ་བའི་ཅ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །གཉེན་ལྕུག་ལྕང་མ་ལྕུག་ཕྲན་དང༌། །བསྐུལ་ལྕག་མགོ་ལྕོགས་བློ་ཡིས་ལྕོགས། །དུད་འགྲོའི་ལྕི་བ་ལྗིད་ལྕི་བ། །ལྕགས་རི་གྲིའི་ལྕུགས་ལྕུག་མ་ལྕགས། །མེ་ལྕེ་ལྕེ་འབབ་འཆི་ཕྱིར་ལྕེབ། །སྦ་ལྕག་ལྕམ་པ་སྒོའི་ལྕིབས་ཕུར། །ཉ་ལྕིབས་སྦལ་ལྕོང་ཁ་ནང་ལྕེ། །ལྕམ་སྲིང་ལྕོག་རྩེ་ལྕང་ལོ་ཅན། །ལག་ལྕིབས་སྐྲ་ཡི་ལྕང་ལོ་སོགས། །ལ་མགོ་ལྡན་པའི་ཅ་ཡིག་ཡིན། །ཅ་ཡི་བརྡ་རྣམས་མདོར་བསྡུས་རྫོགས། །
ཆའི་བརྡ་བཤད་པ་ལ། 
   དང་པོ་རྐྱང་པ་འདི་ལྟ་སྟེ། །ཆོ་ལོའི་ཆུན་པོ་ཆན་པས་ཆོད། །ཆོལ་ཟངས་ནད་ཆིངས་ཆུ་ཞེང་ཆེ༑ ༑མྱོས་འགྱུར་ཆང་དང་ཆམ་ལ་ཕབ། །ཆམ་ནད་ཟན་ཆང་འབྲས་ཆན་དང༌། །ཆབ་འོག་ཆབ་རོམ་ཆལ་ཆིལ་ཆོག །སྲོག་ཆགས་ཆ་གའི་ཁ་ཆེམས་ཆུབ། །ཆར་ཆུ་ཆབ་སོགས་ཆ་བརྡ་མང༌། ། ཆིབ་པ་ཆིབས་སོགས་ཆ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །དཀོན་མཆོག་མཆོད་དང་བཀའ་མཆིད་དང༌། །འགྲོ་བའི་མཆི་དང་ཡོད་པའི་མཆིས། །སྐྱེ་མཆེད་སྐུ་མཆེད་མེ་མཆེད་དང༌། །ནོར་བུ་མཆིང་བུ་རྒྱ་མཚོའི་མཆིང༌། ། ནང་ཁྲོལ་མཆིན་པ་མཆེར་པ་དང༌། །མིག་གི་མཆི་མ་ཁའི་མཆིལ་མ། །མཆིག་དང་མཆིག་གུ་རྩལ་གྱིས་མཆོང༌། །མཆིས་བྲང་མཆོང་གི་རྒྱན་གྱིས་མཆོར། །མཆིལ་ལྷམ་གཞུ་མཆོག་ཡི་གེའི་མཆན། །ལྕགས་ཀྱུའི་མཆིལ་བ་ཁ་མཆུ་སོགས། །མ་ཡིས་འཕུལ་བའི་ཆ་ཡིག་ཡིན། །
   འཆག་སར་འཆག་དང་ལག་ཏུ་འཆང༌། །ཆོས་འཆད་གར་འཆམ་ཚུལ་འཆོས་དང༌། །འཆར་སྒོ་གྲོས་འཆམས་གནས་འཆའ་དང༌། །ཉི་མ་འཆར་དང་གསོ་འཆད་འཆི། །ཞགས་པས་འཆིང་དང་སྟོབས་ཀྱིས་འཆུན། །འདོད་ལ་འཆུམས་དང་ཁས་འཆེ་འཆེས།  །ལས་འཆོལ་ཆུ་འཆོར་གནས་སུ་འཆུར། །གཏད་མེད་འཆལ་འཆོལ་ཤིང་འཆུས་སོགས། །འ་ཡིས་འཕུལ་བའི་ཆ་ཡིག་ཡིན། །ཆ་ཡི་བརྡ་རྣམས་མདོར་བསྡུས་རྫོགས། །
ཇའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །ཇི་ལྟར་ཇི་ཡོད་ཇི་སྐད་དང༌། །ཇི་ལྟ་ཇི་སྙེད་ཇི་བཞིན་གཟིགས། ། དང་པོའི་ཇེ་དང་ཇེ་མཐོར་སོང༌། །ཇོ་བོ་ཇོ་མོ་ཇོ་ཇོ་དང༌། །རྐུ་བའི་ཇག་པ་བཏུང་བྱའི་ཇ། །ཇི་འོས་ལ་སོགས་ཇ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །འཕྲད་པའི་མཇལ་དང་གོ་བའི་མཇལ། །ལུས་ཀྱི་མཇིང་པ་རྗེས་ཀྱི་མཇུག །མི་མཇེད་ཞིང་དང་མཇུག་མ་མཇེ། །མ་ཡིས་འཕུལ་བའི་ཇ་ཡིག་ཡིན། །
   སྐྱེ་ཤིང་འཇག་མ་ཁྲིས་འཇགས་དང༌། །མ་ཚོར་འཇབ་དང་རེག་བྱ་འཇམ། །འཇིག་རྟེན་འཇིག་འཇིགས་ཐོབ་འཇལ་འཇོམས། །བློས་འཇལ་ཚད་འཇལ་ནམ་མཁའི་འཇའ། །དབྱིབས་འཇོང་འཇོལ་འཇོལ་འཇོ་སྒེག་དང༌། །སེར་སྣའི་འཇུངས་དང་འདོད་པ་འཇོ། །སྲད་བུའི་འཇུར་དང་ཁུང་དུ་འཇུག ། འདམ་གྱི་འཇི་བ་འཇིམ་པ་འཇགས། །ལག་པ་འཇུ་འཇུས་གནས་སུ་འཇོག །ཟས་འཇུ་མཆུས་འཇིབས་རྒྱ་མཚོའི་འཇིངས། །སྙན་འཇེབས་ཤ་འཇུམས་ཞི་བའི་འཇིལ། །རྩ་འཇིང་གཉེན་དང་མཁས་པའི་འཇེམ། །ཁྲིམས་འཇལ་སྨད་འཚོང་འཇུད་མཐུན་སོགས། །འ་ཡིས་འཕུལ་བའི་ཇ་ཡིག་ཡིན། །
   གསུམ་པ་མགོ༌ཅན་འདི་ལྟ་སྟེ། །རྗེ་བཙུན་རྗེ་དཔོན་ལྷ་རྗེ་དང༌། །རྡོ་རྗེ་རྗེས་འཇུག་བཀུར་སྟིའི་རྗེད། །རྗེད་བྱེད་སྙིང་རྗེ་ལག་རྗེས་དང༌། །ཤ་རྗེན་རྗེ་ངར་རྒུད་པའི་རྗུད། །བང་བའི་རྗང་དང་རྗེའུ་རིགས་དང༌། །རྗེས་སུ་འགྲོ་དང་རྗེད་བྱེད་སོགས། །ར་མགོ་ལྡན་པའི་ཇ་ཡིག་ཡིན། །
   ཡུལ་ལྗོངས་སྨན་ལྗོངས་ལྗོན་ཤིང་དང༌། །ལྗང་བུ་ལྗན་ལྗིན་ལྕི་བའི་ལྗིད། །ཁ་དོག་ལྗང་ཁུ་རོ་འཛིན་ལྗགས། །ལ་མགོ་ལྡན་པའི་ཇ་ཡིག་ཡིན། །
   རབ་བརྗིད་གཟི་བརྗིད་བརྗིད་ཆགས་དང༌། །བརྗེད་ངས་མི་བརྗེད་བརྗོད་བྱ་བརྗོད། །ཕན་ཚུན་བརྗེ་དང་བརྗེས་པ་སོགས། །བས་འཕུལ་ར་མགོ་ལྡན་པའི་ཇའོ། །ཇ་ཡི་བརྡ་རྣམས་མདོར་བསྡུས་རྫོགས།།
ཉའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །ཉ་དང་ཉུང་མ་ཉུང་ངུ་ཉོ། །ཉིང་ཁུ་ཉག་ཅིག་ཉལ་ཉིལ་དང༌། །སྤོས་ཉུག་ཆུ་ཉོག་ལག་པ་ཉབ། །ཉ་ག་ཉིང་དགོས་ཉག་ཕྲན་མདའ། །ཉམ་ཉེས་ཉོན་མོངས་ཉིང་ཤ་དང༌། །ཉིང་ལག་ལ་སོགས་ཉ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །གཉའ་ཤིང་གཉེར་པ་ཁྲོ་གཉེར་དང༌། །བཤེས་གཉེན་དཔུང་གཉེན་ཉེ་འབྲེལ་གཉེན། །དཔང་པོའི་གཉའ་བོ་དོན་གཉེར་དང༌། །བཀའ་གཉན་གཉན་ནད་དུད་འགྲོ་གཉན། །གཉིད་ཀྱི་གཉེན་པོ་གཉུག་མ་གཤིས། །ནང་ཁྲོལ་གཉེ་མ་གཉིས་ལ་སོགས། །ག་ཡིས་འཕུལ་བའི་ཉ་ཡིག་ཡིན། །
    བསྐུ་མཉེ་ཀོ་བ་མཉེད་མཉེས་མཉེན། །མཉན་པ་ཐུགས་མཉེས་རྣ་བས་མཉན། །མཉན་ཡོད་གནས་དང་ངལ་བའི་མཉེལ། །མཉེས་གཤིན་པ་དང་མཚུངས་པའི་མཉམ། །མཉམ་གཞག་མཉམ་མེད་ཤིང་མཉེན་སོགས། །མ་ཡིས་འཕུལ་བའི་ཉ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །ནོར་རྙེད་རྙེད་བཀུར་གསར་རྙིང་དང༌། །ཆུ་རྙོག་སོའི་རྙིལ་རྙི་དང་རྙོང༌། །ར་མགོ་ལྡན་པའི་ཉ་ཡིག་ཡིན། །
   སྙིང་པོ་གཏམ་སྙན་སྙན་ཤལ་དང༌། །ཐ་སྙད་སྙན་ཚིག་ཇི་སྙམ་སེམས། །རེག་བྱ་སྙི་དང་སྔས་ལ་སྙེས། །གཉེན་གྱི་སྙིད་མོ་གོ་སྙོད་སྨན། །བུ་སྙོལ་ཆང་སྙོལ་རྒྱལ་མཚན་སྙོལ། །བཏང་སྙོམས་སྙོམ་འཇུག་སྙོམ་ལས་དང༌། །བསོད་སྙོམས་སྙུགས་སྲོངས་སྙེག་སར་སྙོགས། །སྙིགས་དུས་སྙུན་ནད་སྐུད་པ་སྙོད། ། འབྲུ་ཡི་སྙེ་མ་སྙིམ་པ་སོགས། །ས་མགོ་ལྡན་པའི་ཉ་ཡིག་ཡིན། །གཟུགས་བརྙན་སྣང་བརྙན་སྒྲ་བརྙན་དང༌། །གཞན་ལ་བརྙས་སྨོད་མངའ་བརྙེས་དང༌། །གཡར་པོའི་བརྙན་པོ་བརྙས་པ་སོགས། །བས་འཕུལ་ར་མགོ་ལྡན་པའི་ཉའོ། །
   དགེ་བསྙེན་བསྙེན་གནས་བསྙེན་རྫོགས་དང༌། །ཟས་བསྙོད་བསྙོན་དོར་ནས་སོགས་བསྙོར། ། བཤད་པའི་བསྙད་དང་བརྗེད་པའི་བརྙེལ། །ཕན་ཚུན་བསྙམས་དང་ཐང་ལ་བསྙལ། །ཕར་ལ་བསྙབས་དང་སྙུན་གཞིས་བསྙུན། །བསྙེན་སྒྲུབ་བསྙེན་བཀུར་ཕྱེ་མར་བསྙིལ། །ཕྱིར་བསྐྲད་བསྙིལ་དང་འཇིགས་པའི་བསྙེངས། །ལྷུང་བཟེད་བསྙིགས་དང་རྗེས་བསྙེགས་སོགས། །བས་འཕུལ་ས་མགོ་ལྡན་པའི་ཉའོ། །ཉ་ཡི་བརྡ་རྣམས་མདོར་བསྡུས་རྫོགས། །
ཏའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །གཙུག་ཏོར་རྩེ་མོའི་ཐོར་ཏོ་དང༌། །ཏོག་ཙེ་སྤྱི་ཏོར་དབྱུག་ཏོའི་ཏོག །མུ་ཏིག་ཏིང་འཛིན་ཟ་མ་ཏོག །མེ་ཏོག་ལོ་ཏོག་རྩི་ཏོག་དང༌། །ཞབས་ཏོག་ཏེ་པོར་ནན་ཏར་བཟང༌། །ཞལ་ཏ་ཁ་ཏོན་ནན་ཏན་དང༌། །ཏིལ་འབྲུ་ཡོན་ཏན་ཏ་ལའི་ཤིང༌། །ཏིང་ལོ་ཏིང་ཤགས་ཏེབ་བེ་སྣོད། །ཏི་ཏུག་ཏང་ཏོང་ཏོག་ཏོག་སྒྲ། །ཏིག་ཏ་སྨན་སོགས་ཏ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །བསམ་གཏན་གཏན་ཚིགས་གཏན་ལ་འབེབས། །གཏུན་བུ་གཏུན་ཤིང་དུམ་བུར་གཏུབས། །གཏང་རག་གཏོར་མ་སྦྱིན་གཏོང་གཏང༌། །བཅོལ་བའི་གཏམས་དང་གང་བའི་གཏམས། །གཏེར་མཛོད་གཉེར་གཏོད་ལག་ཏུ་གཏད། །འབེམ་ལ་གཏོད་དང་དམིགས་པ་གཏོད། །ཟད་པའི་གཏུགས་དང་ཞབས་ལ་གཏུགས། །གཏི་མུག་གཏམ་སྨྲ་གཏོལ་མེད་དང༌། །ཁྲག་གཏར་ཆུ་གཏིགས་སེ་གོལ་གཏོགས། །སྒོ་གཏན་གཏིང་ཟབ་མུན་པ་གཏིབས། །ཁྲོ་བའི་གཏུམ་དང་ཐུམ་པོར་གཏུམ། །ནོར་གྱི་གཏའ་མ་གཏུར་བུ་སྣོད། །དུ་བ་གཏུལ་དང་ཁོངས་སུ་གཏོགས། །རི་བོའི་གཏོས་དང་ཚང་གཏོལ་སོགས། །ག་ཡིས་འཕུལ་བའི་ཏ་ཡིག་ཡིན། །
མིང་བཏགས་ཕན་བཏགས་ཁ་བཏགས་བཏགས། །ཕྱེ་མར་བཏགས་དང་སྔགས་བཏུ་བཏུས། ། བཏང་སྙོམས་བློས་བཏང་སྤྱིར་བཏང་དང༌། །དགྲ་བཏུལ་སྲོལ་བཏོད་རུང་བའི་བཏུབ། །བཟའ་བཏུང་གདན་བཏིང་བྱེས་སུ་བཏེག །གསོལ་བཏབ་རྒྱས་བཏབ་ས་བོན་བཏབ། །གྱེན་དུ་བཏེག་དང་ཞབས་ལ་བཏུད། །སྤ་བཏོགས་རྩ་བ་བཏོན་པ་སོགས། །བ་ཡིས་འཕུལ་བའི་ཏ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །མི་རྟོག་རྣམ་རྟོག་རྟོགས་ལྡན་དང༌། །གོ་བའི་རྟོགས་དང་རྟོག་གེ་བ༑ ༑རྟག་ཏུ་རྟག་དང་མི་རྟག་རྟགས། །དབང་རྟུལ་རྟུལ་ཕོད་བྲེད་པའི་རྟབ། །རྐང་པའི་རྟིང་པ་རྗེས་ཀྱི་རྟིང༌། །རྟ་དང་རྟོད་ཕུར་མི་གཙང་རྟུག །འཇིག་རྟེན་ལྷ་རྟེན་མཆོད་རྟེན་དང༌། །མཐའ་རྟེན་ཡིད་རྟོན་རྟ་བབས་སོགས། །ར་མགོ་ལྡན་པའི་ཏ་ཡིག་ཡིན། །
   བུར་ལྟང་འགྲང་ལྟོགས་མཚན་ལྟས་དང༌། །ལྟེང་རྒྱས་ལྟེང་ཀ་ལྟེམ་གྱིས་གང༌། །ལུས་ཀྱི་ལྟག་པ་ལྟེ་བ་ལྟ། །ལྟོ་འཕྱེ་ལྟོས་འགྲོ་ལྟད་མོ་ལྟ། །ཇ་ལྟིར་ལྟོ་ཟ་མདའ་ཡི་ལྟོང༌། །རེ་ལྟོས་བྱེད་དང་འོག་ཏུ་ལྟུང༌། ། ཇི་ལྟར་དེ་ལྟར་དེ་ལྟ་བུ། །ད་ལྟ་ལྟ་ཞོག་ལྟ་ཅི་སྨོས། །གོས་སོགས་ལྟོབས་དང་ལྟག་ཆོས་སོགས། །ལ་མགོ་ལྡན་པའི་ཏ་ཡིག་ཡིན། །
   བཀུར་སྟི་སྟོབས་དང་སྟངས་སྟབས་དང༌། །ཆོས་སྟོན་དུས་སྟོན་སྟོན་མོ་སྟེར། །སྟེགས་བུ་མུ་སྟེགས་བྱད་སྟེམས་དང༌། །སྟོབས་ཆེན་སྟག་དང་སྟག་པ་ཤིང༌། །དགྲ་སྟ་སྟ་རེ་སྟེ་འུས་བཞོགས། ། གཞོགས་སྟེགས་སྟེས་དབང་སྟབས་ལེགས་དང༌། །སྟེང་ཕྱོགས་སྟོང་ཉིད་ཟད་པའི་སྟོངས། །གྲོགས་ཀྱི་སྟོངས་དང་སྐྱོན་མི་སྟོ། །གདིང་བའི་སྟན་དང་མཐུག་པའི་སྟུག །མེ་སྟག་སྟ་གོན་རྣོ་སྟུག་དང༌། ། བོར་བའི་སྟོར་དང་སྟོར་ཁུང་དང༌། །ཤ་སྟག་སྟ་ཟུར་སྟར་ཁ་འབྲུ། །འཕྲེང་བའི་སྟར་དང་སྟང་ཟིལ་སོགས། །ས་མགོ་ལྡན་པའི་ཏ་ཡིག་ཡིན། །
   བརྟག་དཔྱད་གནས་བརྟན་ཀུན་བརྟགས་དང༌། །མི་འགྱུར་བརྟན་དང་མཚན་ཉིད་བརྟགས། ། ཡིད་བརྟན་བརྟུལ་ཞུགས་རྟེན་ལ་བརྟེན། །གློ་བུར་བརྟད་པ་ལུས་སེམས་བརྟས། །སྦུབས་བརྟོལ་སྤྱི་བརྟོལ་ཅན་ལ་སོགས། །བས་འཕུལ་ར་མགོ་ལྡན་པའི་ཏའོ། །
   བལྟས་ས་བལྟོས་ཆོས་བལྟ་རུང་བལྟས། །བལྟ་བྱ་སྐུ་བལྟམས་གོས་སོགས་བལྟབ། །བས་འཕུལ་ལ་མགོ་ལྡན་པའི་ཏའོ། །
   བསྟོད་འོས་གཟེངས་བསྟོད་མངོན་པར་བསྟོད། །ཐུབ་བསྟན་དང་བསྟུན་མཁས་པ་བསྟེན། །བསྟི་སྟང་བསྟི་གནས་ལེགས་པར་བསྟར། །ཐག་བསྟུངས་སྣ་བསྟད་འགྲོ་ཆས་བསྟད། །ཆོས་བསྟན་སླར་བསྟུད་བྱིན་ལེན་བསྟབས། །བསྟིར་མེད་བསྟིང་ཚིག་སྨྲ་བ་སོགས། །བས་འཕུལ་ས་མགོ་ལྡན་པའི་ཏའོ། །ཏ་ཡི་བརྡ་རྣམས་མདོར་བསྡུས་རྫོགས། །
ཐའི་བརྡ་བཤད་པ།
   རྐྱང་པ་ཐྲིག་ཐྲིག་ལྷམ་སྒྲར་ངེས། །
   གཉིས་པ་འཕུལ་ཅན་འདི་ལྟ་སྟེ། །མཐོ་རིས་མཐར་ཐུག་མཐའ་དག་དང༌། །ནུས་མཐུ་མཐའ་ཡས་མཐུན་མི་མཐུན། །ལག་མཐིལ་མཐེ་བོང་མཐེའུ་ཆུང་དང༌། །བརྒྱ་མཐོངས་དཔངས་མཐོ་མཐང་གོས་མཐུག །མཐོ་ཡོར་མཐོ་གང་མིག་གིས་མཐོང༌། །རྟ་ཡི་མཐུར་དང་ཕན་ཚུན་མཐུད། །མཐར་ཆགས་མཐོ་འཚམ་མཐོལ་བཤགས་སོགས། །མ་ཡིས་འཕུལ་བའི་ཐ་ཡིག་ཡིན། །
སྤྲིན་འཐིབ་མགོ་འཐོམས་ཆུ་འཐུང་འཐོར། །འཐེང་པོ་སྲ་འཐས་དུ་བ་འཐུལ། །ཕན་ཚུན་འཐེན་དང་འཐོག་པ་དང༌། །ཕྱེ་མར་འཐག་དང་དུམ་བུར་འཐུབ། །ཟས་འཐུ་ནོར་འཐེབ་གོས་ཀྱིས་འཐུམ། །འཐད་དང་སྨོད་ཚིག་འཐིང་སླད་སོགས། །འ་ཡིས་འཕུལ་བའི་ཐ་ཡིག་ཡིན། །ཐ་ཡི་བརྡ་རྣམས་མདོར་བསྡུས་རྫོགས། །
དའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །མ་དྲོས་མཚོ་ཡི་ཤིང་དྲུང་དུ། །དྲང་སྲོང་དྲུག་ལ་དྲི་བ་དྲིས། །སྔ་དྲོ་ཕྱི་དྲོ་བཀའ་དྲིན་དྲན། །ཡ་རབས་དྲ་མ་དྲི་མས་སྦགས། །དྲེད་པོ་ཁ་དྲག་མེ་དྲོད་དྲོ། །གཞན་དྲིང་མི་འཇོག་དྲང་དོན་རྟོགས། །ཐལ་བའི་དྲགས་དང་ནོར་གྱིས་དྲེགས། །དྲག་པོ་དྲག་ཤུལ་དྲེག་ནད་དང༌། ། དྲེས་མས་དྲགས་དྲུད་དྲུངས་ནས་ཕྱུང༌། །དྲ་བ་དྲ་ཕྱེད་དྲིལ་བུས་བརྒྱན། །གཡུང་དྲུང་དྲང་པོར་དྲས་ནས་དྲུབས། །ཟས་དང་གནས་སུ་དྲངས་དང་དྲོངས། །ཁྲིམས་དྲལ་ལྕམ་དྲལ་དྲེའུ་རྔོག་སྟན། །ཁུར་དྲགས་དྲེད་ཀྱིས་དྲེའུ་རྟ་དེད། །དྲེག་པ་དྲིལ་ཕྱིས་གཅིག་ཏུ་དྲིལ། །དྲ་ཕྲུག་དྲངས་གསལ་ད་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །སྐུ་གདུང་གདུང་བརྒྱུད་གདུང་འཛིན་དང༌། །མཆོད་རྫས་གདུགས་དང་ཉིན་མོའི་གདུགས། །གདོད་ནས་གདུལ་བྱ་དམ་ལ་གདགས། །མིང་གདགས་གདངས་སྙན་བསྙུང་བ་གདངས། །གདམ་ང་བྱེད་དང་གདམས་ངག་སྟོན། །གདིང་བ་སྟན་དང་ས་བོན་གདབ། །སྐས་ཀྱི་གདང་བུ་གོས་འགེལ་གདང༌། །ཁ་གདངས་མཚོན་གདེངས་གདུང་བས་གདུངས། །གདུ་བུ་གདུབ་ཀོར་ཞེ་སའི་གདའ། །གསོལ་གདབ་གསལ་གདབ་བླ་གདེང་རྙེད། །བྱད་ཀྱི་གདོང་པ་ནོར་ལ་གདུ། །སྲང་ལ་གདེག་དང་གདོན་མི་ཟ། །གདོན་དང་གདོལ་པ་གདུག་པ་ཆེ། །གདགས་གཞི་གདུང་མ་གདེངས་ཀ་སོགས། །ག་ཡིས་འཕུལ་བའི་ད་ཡིག་ཡིན། །
བདེ་གཤེགས་བདེ་ཆེན་བདེན་གཉིས་དང༌། །མདུན་དུ་བདར་དང་བདེན་པ་བདར། །ཕྱག་པ་ཕྱི་བདར་ཕྱེ་མར་བདར། །སིམ་པའི་བདེ་དང་དར་བའི་བདོ། །ནོར་གྱི་བདོག་པ་གྲངས་ཀྱི་བདུན། །བདུད་དང་བདུད་རྩི་བདུག་སྤོས་དང༌། །གཞུ་བདུངས་ཟས་བདའ་ཡོད་པའི་བདོག །བདག་པོས་ཕྱུགས་བདས་བདའ་དེད་སོགས། །བ་ཡིས་འཕུལ་བའི་ད་ཡིག་ཡིན། །
   མདའ་མདུང་མདེའུ་དུས་ཀྱི་མདང༌། །བཀྲག་མདངས་མེ་མདག་ལུས་ཀྱི་མདུན། །གྲོས་ཀྱི་མདུན་མ་ལུང་པའི་མདའ། །མདོ་སྡེ་མདོར་བསྡུས་དཔྲལ་བའི་མདོངས། །མདུད་པ་ཚོན་མདོག་ར་མདའ་བྱེད། ། གླུད་མདོས་ལམ་མདོ་གསུམ་མདོ་སོགས། །མ་ཡིས་འཕུལ་བའི་ད་ཡིག་ཡིན། །
   དགེ་འདུན་འདུས་ནས་འདུལ་བ་འདོན། །འདོད་ཆགས་མ་འདྲེས་མྱང་འདས་འདའ། །འདབ་ཆགས་འདམ་ཟན་འདི་རུ་འདུག །འདུ་བྱེད་འདུས་བྱས་འདྲིས་པ་འདྲ། །གནས་སུ་འདྲེན་དང་གསོལ་འདེབས་འདུད། །ལྷ་འདྲེ་ཤིང་འདྲུད་ཁུང་བུ་འདྲུ། །ཁྲིམས་འདྲལ་གཏམ་འདྲི་ཡི་གེ་དྲི། །རྗེས་འདེད་བློ་འདུན་གོ་འདུན་ཚོགས། །བང་འདུར་འདུལ་སྦྱོང་གྱེན་དུ་འདེགས། །འདབ་མ་འདུ་འཛི་ཞབས་འདྲེད་འདྲད། །རྦབ་འདྲིལ་ལྗགས་དྲིལ་(གྲིལ་ཡང་ཟེར་)སླུ་བའི་འདྲིད། །འདྲེག་མཁན་ལུས་འདར་འདག་ཆལ་འདྲེན། །འགྲོ་བའི་འདོང་དང་བོར་བའི་འདོར། །འདོ་མེད་བྱ་འདག་འདོམ་གང་འདོགས། །ས་འདོལ་ཆུ་འདལ་སྐྱོ་མ་འདལ། །འཁོར་འདབ་ནང་འདོམ་ཆོས་འདོམས་སོགས། །འ་ཡིས་འཕུལ་བའི་ད་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །གྲོང་རྡལ་ཐོག་རྡིབ་རྡོ་རྗེའི་རྡུལ། །རྡེག་བྱེད་ཐབས་རྡུགས་རྡེའུ་རྡོག་པོ། །རྡོག་པས་རྡུང་བྱེད་རྡར་རྡོས་རྡོར། །ཕེག་རྡོབ་རྡོས་ཆེ་ལག་རྡུམ་སོགས། །ར་མགོ་ལྡན་པའི་ད་ཡིག་ཡིན། །
མཆོད་རྫས་ལྡ་ལྡི་ལྡེ་མིག་དང༌། །མཁའ་ལྡིང་འབྲུག་ལྡིར་ལྡབ་ལྡིབ་སྐད། །འཇུག་ལྡོག་མགོ་ལྡོག་ཕྱིར་མི་ལྡོག །ཤེས་སླའི་ལྡོབ་སྐྱེན་ཡོད་པའི་ལྡན། །བྱད་ཀྱི་ལྡན་པ་ལྡེར་བཟོའི་ལྷ། །མེ་ལྡེ་སེང་ལྡེང་ལྡམ་ལྡེམ་དང༌། །རེ་ལྡེ་མིག་ལྡོངས་ལོགས་ཀྱི་ལྡེབས། །དྲང་མིན་ལྡེམ་པོ་ལྡེམ་དགོངས་དང༌། །ལྡུམ་རའི་ལྡམ་ལྡུམ་དྲིས་ལན་ལྡོན། །ལྡ་ལྡིར་སྐོམ་ལྡུད་སྣོད་དུ་ལྡུགས། །ལྡེ་གུ་ལྡར་ལྡུར་ངད་ལྡང་ལྡན། །འཁོབ་པའི་ལྡངས་དང་སྟན་ལས་ལྡང༌། །བསྐྱར་ལྡབ་ཉིས་ལྡབ་ལྡོམ་བུ་སྤྱད། །ནེ་འུ་ལྡངས་དང་ལྡང་ཚད་སོགས། །ལ་མགོ་ལྡན་པའི་ད་ཡིག་ཡིན། །
   ཞེ་སྡང་སྡང་མིག་སྡིགས་མཛུབ་དང༌། །དགེ་སྡིག་བདེ་སྡུག་སྡེ་ཚན་སྡེབས། །སྡུག་ཆགས་སྡོམ་སྡིག་སྡེར་མོ་རྣོ། །མཛེས་སྡུག་སྡུག་བསྔལ་སྡིག་ཏོ་ཅན། །ནོར་སྡུད་སའི་སྡིངས་བྲེད་པའི་སྡར། །སྡོམ་པ་བསྲུང་སྡོམ་སྲོག་དང་སྡོ། །བཀའ་སྡོད་སྡེ་སྣོད་མང་པོའི་སྡེ། །སྣོད་སྤྱད་སྡེར་མ་ཐུག་སྡོར་དང༌། ། ཤིང་སྡོང་མཆོད་སྡོང་གནས་སུ་སྡོད། །སྡེབ་སྦྱོར་ཕྱོགས་གཅིག་སྡོམས་ཤིག་སོགས། །ས་མགོ་ལྡན་པའི་ད་ཡིག་ཡིན། །
ཆལ་བརྡབ་ཆལ་མར་བརྡལ་བ་དང༌། །གྲི་བརྡར་ཁ་བརྡར་གོ་བྱེད་བརྡ། །རྔ་བརྡུང་བྲོ་བརྡུང་བརྡེག་བྱ་བརྡེགས། །བརྡུང་བྱ་བརྡུངས་དང་བརྡེག་འཆོས་སོགས། །བས་འཕུལ་ར་མགོ་ལྡན་པའི་དའོ། །
བལྡག་པ་བལྡག་དང་མུར་བའི་བལྡད། །བས་འཕུལ་ལ་མགོ་ལྡན་པའི་དའོ། །
   དབྱེན་བསྡུམ་མདོར་བསྡུས་བསྡུ་བྱ་བསྡུས། །གཅིག་ཏུ་བསྡོམས་དང་ཕན་ཚུན་བསྡུར། །སྲོག་དང་བསྡོས་ནས་ཉེས་པ་བསྡམས། །གྲོགས་དང་བསྡོངས་བསྡེབས་ཉེར་བསྡོགས་དང༌། །ལྷམ་གྱི་བསྡོགས་པ་གྲབས་ཀྱི་བསྡོགས། །གནས་སུ་བསྡད་དང་གཞན་ལ་སྡིགས། །རྡོ་རྗེ་བསྡམས་པ་དམ་དུ་བསྡམས། །བས་འཕུལ་ས་མགོ་ལྡན་པའི་དའོ། །ད་ཡི་བརྡ་རྣམས་མདོར་བསྡུས་རྫོགས། །
ནའི་བརྡ་བཤད་པ་ལ།
   དང་པོ་རྐྱང་པ་བཤད་མི་དགོས། །གཉིས་པ་འཕུལ་ཅན་འདི་ལྟ་སྟེ། །གནས་བརྟན་ཉེར་གནས་གནས་ཁང་དུ། །གནས་ནས་གནོད་བྱེད་ཟིལ་གྱིས་གནོན། །གནས་སྐབས་ཕན་གནོད་གནང་བཀག་བྱེད། །ཞི་གནས་གནས་འགྱུར་གནས་ལུགས་རྟོགས། །གནོད་སྦྱིན་མདོག་གནག་གནས་ངན་ལེན། །གནག་ཕྱུགས་གནད་གཅོད་ཞེ་ནས་གནོང༌། །གནངས་བཞེས་དུས་དང་གནམ་སྟོང་སོགས། །ག་ཡིས་འཕུལ་བའི་ན་ཡིག་ཡིན། །
   མནལ་གཟིམས་མནའ་མ་འོག་ཏུ་མནན། །མནའ་བསྐྱལ་དྲི་མནམ་བསམ་མནོ་མནོས། །ཟས་མནོག་མནོག་ཆུང་མན་ངག་མནོས། །གོས་མནབས་མནར་སེམས་མནར་མེད་མནར། །མ་ཡིས་འཕུལ་བའི་ན་ཡིག་ཡིན། །
གསུམ་པ་མགོ་ཅན་འདི་ལྟ་སྟེ། །རྣ་བའི་རྣམ་ཤེས་རྣོན་པོ་རྣམས། །རྣམ་རྟོག་རྣམ་གྲངས་རྣམ་པ་མང༌། །རྣལ་མའི་རྣལ་འབྱོར་རྩེ་མོ་རྣོ། །ཞིང་གི་རྣང་མ་ཁུག་རྣ་དང༌། །རྣག་ཁྲག་ཚིག་ཕྲད་རྣམ་པར་སོགས། །ར་མགོ་ལྡན་པའི་ན་ཡིག་ཡིན། །
   སྣག་ཚ་སྣ་ཚོགས་སྣ་ཡི་སྣབས། །སྣམ་སྦྱར་སྣམ་བུའི་རྒྱུ་སྣལ་མ། །མཐོང་སྣང་བར་སྣང་ལྟར་སྣང་དང༌། །སྣང་གསལ་སྣེ་མོ་སྣོལ་ཞིབ་ཕྲེད། །སེར་སྣ་ལམ་སྣ་སྣ་མང་དང༌། །རྒྱབ་ཀྱི་སྣམ་ལོགས་སྣོད་བཅུད་སྣུམ། །ལུས་སྣད་དྲི་སྣོམ་སྣུར་ཞིག་སོགས། །ས་མགོ་ལྡན་པའི་ན་ཡིག་ཡིན། །
   འགགས་པའི་བརྣངས་དང་ནན་ཏན་བརྣན། །སྦས་པའི་བརྣོགས་དང་བསམ་པའི་བརྣག །བརྣབ་སེམས་བཟོད་དཀའི་བརྣག་དཀའ་སོགས། །བས་འཕུལ་ར་མགོ་ལྡན་པའི་ནའོ། །
   གནད་དུ་བསྣུན་དང་ནུ་མ་བསྣུན། །མཚོན་བསྣུན་དྲི་བསྣམས་ཕྱག་ཏུ་བསྣམས། །གོང་འོག་བསྣོར་དང་ཕན་ཚུན་བསྣོལ། །མང་དུ་བསྣན་དང་སྲོལ་སོགས་བསྣུབས། །དུས་བསྣུར་ཞིབ་མོར་བསྣུར་བ་སོགས། །བས་འཕུལ་ས་མགོ་ལྡན་པའི་ནའོ། །ན་ཡི་བརྡ་རྣམས་མདོར་བསྡུས་རྫོགས། །
པའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །མཁར་གྱི་པུ་ཤུ་པང་ལེབ་ཤིང༌། །འདབ་ཆགས་པུ་ཤུད་པར་པར་འཕར། །པང་པར་པི་ཝང་པིར་གྱིས་བྲིས། །ཟེ་པྲོག་པྲོག་ཞུ་འོག་པག་རྒྱན། །པོ་ཏིའི་པར་དང་གཟའ་པ་སངས། །པུར་ཁང་པུས་བཙུགས་པྲ་ཕབ་དང༌། །པགས་པ་སྟག་གི་པགས་པ་ཞེས། །གཞི་དང་མ་འབྲེལ་བ་དང་ནི། །དྲུག་སྒྲ་ཡོད་སོགས་པ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །དཔལ་ལྡན་དཔག་མེད་སེམས་དཔའ་ཆེ། །རྗེས་དཔག་དཔག་ཚད་དཔག་བྱ་དཔོག །དཔུང་པ་དཔུང་རྒྱན་དཔོན་སློབ་དང༌། །རྗེ་དཔོན་དམག་དཔོན་དཔའ་བོ་དཔའ། །དཔེར་ན་དཔེ་བྱད་དཔེ་ཆ་དང༌། །དཔང་པོ་དཔངས་མཐོ་དཔག་བསམ་ཤིང༌། །རྣམ་དཔྱོད་རྟོག་དཔྱོད་བརྟག་དཔྱད་དཔྱད། །འཚོ་དཔྱད་དཔྱིས་ཕྱིན་དཔྱས་མི་འདོགས། །དཔྱིད་དུས་དཔྲལ་བ་སྟ་ཟུར་དཔྱི། །དར་དཔྱངས་དཔྱང་ཐག་དཔྱ་ཁྲལ་སོགས། །ད་ཡིས་འཕུལ་བའི་པ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །སྤང་བྱ་སྤངས་དང་ཕ་སྤད་སྤུན། །སྤ་དབྱུག་སྤང་སྤོས་སྤར་མོར་སྤྲད། །རྩི་ཤིང་སྤེན་མ་སྤ་མ་དང༌། །རྒྱན་གྱི་སྤེན་ཏོག་བརྒྱན་པའི་སྤུད། །མཛེས་པའི་སྤ་དང་རིན་ཆེན་སྤུག །བྱ་སྤུར་གནས་སྤོར་གཞན་དུ་སྤགས། །མཐའ་ལ་སྤྱུག་སྤྱུགས་ཟས་ཀྱི་སྤགས། །སྤེལ་མར་ནོར་སྤེལ་གཟའ་སྤེན་པ། །མཁར་གྱི་སྤེ་འུ་སྤོབས་པ་ཆེ། །བ་སྤུ་སྤྱི་བོ་རྒྱན་གྱིས་སྤྲས། །དཀའ་སྤྱད་ཆོས་སྤྱད་སྤྲུལ་པ་འགྱེད། །ཆུ་འཛིན་སྤྲིན་སྤྲོས་སྤྱིལ་བོ་སྤྲོ། །སྤོང་ཐག་སྤང་བ་སྤོང་བ་པ། །སྤྱི་བླུགས་ཁ་སྤུང་ཆུ་ལ་སྤྱིང༌། །མིག་གི་སྤྱན་དང་འབྱར་བྱེད་སྤྱིན། །སྤྲ་བ་སྤྲ་ཚིལ་སྤྲ་ཆལ་དང༌། །ཞོ་ཡི་སྤྲིས་མ་ཐགས་ཀྱི་སྤུན། །སྤྲ་དང་སྤྲེ་འུ་སྤྱང་ཀི་དང༌། །སྤྲང་པོ་སློང་སར་འཐབ་མོ་སྤྲད། །སྤྱང་པོ་སྤྱི་སྒོས་དག་མི་སྤྱོམས།། དངོས་སྤྱད་ཁེ་སྤོགས་ཕུང་པོར་སྤུངས། །ལོངས་སྤྱོད་སྤྱོད་དང་གཤེ་བའི་སྤྱོ། །སྤབས་རྡུལ་སྤྲུག་སྤྲུགས་མུན་སྤྲུལ་དང༌། །སྤ་བཀོང་གཅེས་སྤྲས་ཚུར་སྤྱོན་སོགས། །ས་མགོ་ལྡན་པའི་པ་ཡིག་ཡིན། །
སྟག་ལྤགས་ཤུན་ལྤགས་ཞེས་དྲུག་སྒྲ། །མེད་པ་ལ་ཡི་མགོ་ཅན་ཡིན། །པ་ཡི་བརྡ་རྣམས་མདོར་བསྡུས་རྫོགས། །
ཕའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །ཕྲ་མ་ཕྲག་དོག་ཕྲན་ཚེགས་དང༌། །ཕྲེང་བ་བརྒྱ་ཕྲག་རྡུལ་ཕྲན་ཕྲ། ། ཕྲག་གོང་ཕྱར་བ་ཕྱག་གིས་ཕྱར། །ཕྱ་མཁན་ཕྱལ་ན་ཕྱིང་པ་ཕྱོར། །རྒྱན་གྱི་ཕྱང་ཕྲུལ་ཕྱང་ངེ་བ། །ཕྱུགས་ཀྱི་ཕྱིར་དུ་ཕྱོགས་བཅུར་ཕྱིན། །དབུལ་ཕོངས་ཕྱེ་སློངས་ཕྲ་བ་ཕྲོགས། །ནམ་ཕྱེད་ཕྲུ་གུ་དྲི་ཕྱེན་གཏོང༌། ། ཕྱག་དར་ཕྱི་ས་ཕྱི་ལ་ཕྱུང༌། །ཕྱི་ཕྱིར་ཕྱུག་པོའི་སྒོ་ཕྱེ་ནས། །ཕྱིན་ཅི་ལོག་པ་ཕྱགས་མས་འཕྱགས། །ཙནྡན་ཕྱེ་མས་དྲིལ་ཕྱིས་ཕྱིས། །ཕྲ་མན་ཕྲིན་ལས་ས་ཕྱོད་ཆེ། །ཚིག་ཕྲད་སྔ་ཕྱི་རྣམ་དབྱེ་ཕྱེད། །མངལ་དང་དམག་གི་ཕྲུ་མ་དང༌། །སྤུ་ཕྲུག་ཕྲུགས་སྡེབས་གཡན་པ་ཕྱུགས། །ཐོག་གི་ཕྱམ་སོགས་ཕ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །ནམ་འཕང་ཁྲི་འཕང་གོ་འཕང་དང༌། །གོང་དུ་འཕགས་དང་གྱེན་དུ་འཕྱར། །ནོར་འཕྲོག་འཕལ་ཀ་ཕན་ཚུན་འཕྲད། །སྙིང་འཕྱོ་སེམས་འཕྲེང་འོད་འཕྲོ་འཕྲོས། ། གཞན་ལ་འཕྱ་འཕྱས་ཡན་པའི་འཕྱན། །རྐང་མེད་འཕྱེ་བོ་ལྟོ་འཕྱེ་དང༌། །སེམས་ཅན་འཕྱི་བ་དུས་འཕྱི་འཕྱིས། །ཕྱི་འཕྱར་དར་འཕྱར་འཐུར་དུ་འཕྱང༌། །འཕྲལ་དུ་འཕོང་གི་མདའ་འཕེན་འཕངས། །འཕྱོན་མའི་འཕངས་བདེ་འཕོངས་རྡུལ་འཕྱག །འཕྲལ་འཕྲོད་བྱ་འཕུར་ལམ་ཕྱུག་འཕྱུགས། །རྣམ་འཕྲུལ་སྒྱུ་འཕྲུལ་དར་འཕན་སོགས། །འ་ཡིས་འཕུལ་བའི་ཕ་ཡིག་ཡིན། །ཕ་ཡི་བརྡ་རྣམས་མདོར་བསྡུས་རྫོགས། །
བའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །སྨན་བླ་བླ་མེད་བདེ་བླག་དང༌། །བླ་མའི་བྱིན་རླབས་བླ་རེ་བྲེས། །བླ་གབ་བླ་དྭགས་སྤྱི་བླུགས་དང༌། །བློན་པོ་བློ་གྲོས་རྣ་བ་བླགས། །བླང་དོར་ཁས་བླངས་བླ་ཐབས་བསྣན། ། བློ་དང་རིག་པ་བློང་བློང་དང༌། །ཐབས་བྲལ་བླུན་པོ་བླུས་ཀྱང་བླ། །སྐྲ་བྲེགས་རབ་བྱུང་བླ་གོས་བྱིན། ། བྱ་དང་བྱིའུ་བྱི་ལ་དང༌། །བྱི་བྲུན་བྱང་གི་བྲགས་སུ་བྲུབས། །རི་བྲགས་བྲེས་རྩྭ་སྟེར་མི་བྲ། །བྲག་ལ་བྲམ་ཟེས་ཡི་གེ་བྲིས། །བྱེས་ནས་བྱོན་བྱུང་བྱུག་པ་བྱ། །བྱིས་པའི་བྲན་དང་བྱ་ར་བྱོས། །བྲང་འགྲོ་བྲེ་ཡི་བྱེ་མས་བྲབ། །བྱད་དང་བྱུར་རྣམས་བྱབས་པས་བྱེར། །བྱམས་པས་ཟས་བྲིམས་བྱག་མཁན་བྲེལ། ། སྐྱུག་བྲོ་ཆུས་བྲན་ས་ལ་བྲུལ། །བྲོ་གར་བྲོ་བོར་བྲོ་ནད་དང༌། །བྱོལ་སོང་བྱེ་བྲག་བྲུ་བ་ཚ། །ཆུ་བླུད་སོས་བླད་འདམ་དུ་བྱིང༌། །བྱིང་རྒོད་སྤྱིའི་བྱིངས་ནང་བྱན་ཆུད། །ཡོ་བྱད་ཆ་བྱད་བྱད་བཞིན་གདོང༌། །སྐྱོན་བྲལ་བྱུ་རུ་བྱི་དོར་བྱེད། །སྤུ་ཕྱི་བྱིལ་མོར་བ་བླ་བྱུགས། །བྱུག་རིས་གྲལ་ནས་བྲོས་ལ་བྱོལ། །བྱ་ན་རོ་བྲོ་བྱུར་བུར་གང༌། །སྟོབས་བྲི་བློ་བྲོད་བྱི་བོ་བྲན། །བཙོ་བླག་མཁན་སོགས་བ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །དབང་ཕྱུག་དབང་ལྡན་དབང་ཐང་དང༌། །དབང་པོ་དབང་བསྐུར་ཡེ་ཤེས་དབབ། །ཆུ་ཡི་དབའ་རླབས་དབུ་བ་དང༌། །ཞེ་སའི་དབའ་དང་ཏོག་གི་དབལ། །ཟས་དབུལ་གདུགས་དབུབ་ཁ་ནང་དབུགས། །བུག་པ་དབུག་དང་ནོར་གྱིས་དབུལ། །དབུས་དང་དབུང་ནི་དཀྱིལ་གྱི་མིང༌། །དབུ་མའི་ལྟ་བ་གཏན་ལ་དབབ། །དབུགས་དབྱུང་ཕྱིར་དབྱུང་སུན་དབྱུང་ཕྱུང༌། །རྗང་དབོལ་ཆུ་དབོ་སྐར་མ་དབོ། །ལུང་དབོག་ནོར་དབོག་དཔོན་པོའི་དབུ། །ཆོས་དབྱིངས་དབྱིབས་དང་དབྱེར་མེད་དང༌། །འབྱེད་པའི་དབྱེན་དང་སེམས་ཅན་དབྱི། །རིན་ཆེན་དབྱིག་དང་རི་མོ་དབྱི། །དབྱུག་པ་དབྱུག་དབྱུགས་དབྱུ་གུ་ཤིང༌། །དབྱར་དུས་དབེན་པར་དབྱངས་སྙན་སྒྲོག །བཙོག་པའི་དབྲེ་དང་དབྲལ་དཀའ་སོགས། །ད་ཡིས་འཕུལ་བའི་བ་ཡིག་ཡིན། །
   དཔལ་འབྱོར་ཕྱིས་འབྱུང་འབྲོམ་སྟོན་འབྱོན། །རབ་འབྱམས་ཚེ་འབྱིད་འབེལ་གཏམ་འབྱིན། །མཚང་ནས་འབྲུ་དང་འབྲས་བུ་འབྲུ། །འབྲས་ཆེན་ལྕེས་འབྱོག་ས་ལ་འབྱོ། །སྦྱར་བའི་འབྱར་དང་བར་མའི་འབྲང༌། །དུད་འགྲོ་འབྲོང་འབྲི་འབྲོག་ཏུ་འབྲོས། །འབྲུམ་ནད་འབྲུག་གི་རྗེས་འབྲང་འབྱེར། །འབྱུང་པོ་འབྲུབ་ཁུང་འདམ་དུ་འབྱིང༌། །ཚོན་འབྱུག་སྒོ་འབྱེད་ཆུ་འབྲུབ་འབྱོལ། །འབྲལ་མེད་འབྱུང་བཞི་སྦྲལ་བའི་འབྲེལ། །སྤོང་སའི་འབྲང་དང་འབྲེང་པ་རྒྱུན། །ཁ་འབྲི་ལས་འབྱོངས་འབྱུང་བ་སོགས། འ་ཡིས་འཕུལ་བའི་བ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །ཁྱི་རྦད་རྦབ་སྒྲིལ་རྦད་གཏོང་རྦ། །ཁ་རྦད་རྦད་ཆོད་སྐྱ་རྦབ་ནད། །ར་མགོ་ལྡན་པའི་བ་ཡིག་ཡིན། །
   མགྲིན་པའི་ལྦ་བ་ཆུའི་ལྦུ་བ། །ལ་མགོ་ལྡན་པའི་བ་ཡིག་ཡིན། །
   ནོར་སྦྱིན་གནོད་སྦྱིན་སྦྱིན་བདག་དང༌། །དགེ་སྦྱོང་གསོ་སྦྱོང་གཙང་སྦྲ་སྦྱོར། །སྲོག་ཆགས་སྦལ་སྦྲུལ་གྲོག་སྦུར་སྦྲེ། །ཤ་སྦྲང་སྦྲང་བུ་སྦྲང་རྩིས་སྦོས། །སྦུན་མ་ཆང་གི་སྦང་མས་སྦངས། །སྦུག་ཆལ་ནང་སྦུབས་སྦོད་དོས་སྤོར། །དུད་འགྲོའི་སྦང་སྦགས་གཅིག་ཏུ་སྦམས། །སྦོམ་པོ་ཉིས་སྦྲག་སྦྱར་ནས་སྦྲེལ། །མེ་སྦར་སྦུད་པ་ཁུར་དུ་སྦྲགས། །ལུས་སྦྲིད་སྦྲིད་པ་ཆུ་རྒྱུན་སྦྲེངས། །གསང་བའི་སྦ་བ་གཏེར་སྦ་སྦས། །བུད་མེད་སྦྲུམ་མ་གྲང་བའི་སྦྲེབ། །སྦུ་སྦུབས་གྲོགས་སྦྲན་ར་མདའ་སྦྲན། །ས་ལེ་སྦྲམ་གསེར་ཕྱག་སྦལ་བཙོན། །ཟས་སྦྲུས་སྦྱང་བྱ་སྦྱོང་བྱེད་སྦྱངས། །ས་མགོ་ལྡན་པའི་བ་ཡིག་ཡིན། །བ་ཡི་བརྡ་རྣམས་མདོར་བསྡུས་རྫོགས། །
མའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །མྱང་འདས་རོ་མྱང་བདེ་བ་མྱོང༌། །མྱ་ངན་མྱག་མྱོག་རོ་མྱགས་འདམ། ། མྱུར་དུ་ནགས་མྱུལ་མྱ་ངམ་ཐང༌། །ཉམས་མྱོང་མྱུ་གུ་ཆང་གིས་མྱོས། །མྱང་མྱང་མྱུག་མྱུག་མ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །དམག་གི་ཉེས་དམིགས་དམིགས་བསལ་དང༌། །དམངས་རིགས་རིགས་དམའ་དམན་པའི་རིགས། །གཙང་དམེ་འཛུམ་དམུལ་དམིགས་པ་གཏོད། །དམེ་བོ་དམུས་ལོངས་དམིགས་བུ་མེད། །དམུ་རྒོད་དམུ་ཆུ་འདྲེ་སྲིན་དམུ། །ཉམས་དམས་དམུས་བྱུང་ཁ་མདོག་དམར། །བུག་པའི་དམིག་དང་བློ་དམུན་བླུན། །དམོད་བཙུགས་དམྱལ་བ་དམོད་པ་འདོར། །ད་ཡིས་འཕུལ་བའི་མ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །རྨད་བྱུང་རྨད་པའི་རྨི་ལམ་རྨིས། །རྨུགས་འཛིན་ཁྱིས་རྨུར་རྨུགས་པའི་རྨ། །རྨ་བྱ་ཁམས་རྨྱ་བྱ་རྨྱང་བྱད། །རྨོན་པ་ཞིང་རྨོ་རྨོན་དོར་རྨོས། །རྒན་མོའི་རྨ་མོ་བལ་རྨེལ་དང༌། །འདྲི་བའི་རྨེད་དང་དྲིས་པའི་རྨས། །ཕྱུགས་ཀྱི་རྨིག་པ་སྒ་ཡི་རྨེད། །རྨང་གཞི་རྨངས་ཚེར་རྨེག་མེད་བཅོམ། །སེམས་རྨོངས་བྱིང་རྨུགས་མུན་པའི་རྨུས། །གོ་ཆའི་རྨོག་དང་དབུ་རྨོག་སོགས། །ར་མགོ་ལྡན་པའི་མ་ཡིག་ཡིན། །
   གདོང་གི་སྨ་ར་སྨིན་མ་དང༌། །སྨེ་བ་སྨུག་རྩི་ཁ་དོག་སྨུག །ཕན་པའི་སྨན་དང་སུག་སྨེལ་སྨན། །སྨིག་སྒྱུ་སྨག་རུམ་ཟོང་མིན་སྨར། །ཚེ་སྨད་སྨ་ཕབ་སྨད་རས་སྨོད། །སྐར་མ་སྨིན་དྲུག་སྨལ་པོ་དང༌། །སྨིན་དྲུག་བུ་དང་སྨེ་ཤ་ཅན། །ཤིང་གི་སྨྱིག་མ་མྱུག་མ་དང༌། །གཏམ་སྨྲས་སྨོས་དང་འབྲས་བུ་སྨིན། །ངུར་སྨྲིག་སྨན་ལྗོངས་སྨྲེ་སྔགས་འདོན། །སྨོན་ལམ་རྣམ་སྨིན་སྨོན་འདྲིན་གྲོགས།  །བུ་སྨད་མིང་སྨོས་སྨྱན་ཀ་བྱེད། །སྨྱུང་གནས་དུས་སྨྱུར་སྨྱོན་པ་སྨྱོ། །མགོ་སྨྱུང་ལྟ་ཅི་སྨོས་ཞེས་སོགས། ། ས་མགོ་ལྡན་པའི་མ་ཡིག་ཡིན། །མ་ཡི་བརྡ་རྣམས་མདོར་བསྡུས་རྫོགས། །
ཙའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །ཙབ་ཙུབ་མི་བྱ་དེ་ཙུག་ལགས། །ཙནྡན་ནེ་ཙོ་ཙོག་པུར་འདུག །ཙ་ན་ཀ་དང་ཙམ་པ་ཀ །ཙུག་ཙུག་སྒྲ་སོགས་ཙ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །སྤྱི་གཙུག་གཙུག་ཏོར་གཙུག་ལག་ཁང༌། །གཙང་སྦྲ་གཙོ་བོ་དྲི་གཙང་ཁང༌། །གཙོང་རུ་ཆུ་གཙང་གཙང་ཕྱོགས་ཡུལ། །མཆེ་བ་གཙིགས་དང་མི་གཙིགས་ཆེ། །ཁྲག་འདོན་གཙག་བུས་གཙག་པ་དང༌། །གཙེར་བ་གདོན་གྱིས་གཙེས་ཤིང་གཙི། །གཙུབ་ཤིང་གཙུབ་སྟན་གཙུབས་པ་སོགས། །ག་ཡིས་འཕུལ་བའི་ཙ་ཡིག་ཡིན། །
    བཙན་པོ་བཀའ་བཙན་རྫོང་བཙན་དང༌། །བཙུན་མོ་བུ་བཙས་བཙོན་རར་བཙུད། །བཙུན་པ་མིག་བཙུམ་བཙོ་བླག་མཁན། །བཙག་དང་བཙོད་ཀྱིས་གོས་བཙོས་བཙེམས། །ལྕགས་ཀྱི་བཙའ་དང་ནོར་སོགས་བཙལ། །འབགས་པའི་བཙོག་དང་རྡེག་བཙོག་བྱེད། །སྒོག་བཙོང་བཙོངས་ནས་བཙན་དུག་ཉོ། །བཙན་རྒོད་ཐབས་བཙན་གསེར་བཙོ་མ། །ཚགས་ཀྱིས་བཙགས་དང་འཚིར་བའི་བཙིར། །མཐོ་བཙམས་བཙད་པོ་བཙས་མ་བརྔ། །སྲོལ་དང་ཤིང་སོགས་བཙུགས་པ་དང༌། །ལ་བཙས་གྲུ་བཙས་པ་ལ་སོགས། །བ་ཡིས་འཕུལ་བའི་ཙ་ཡིག་ཡིན། །
   གསུམ་པ་མགོ་ཅན་འདི་ལྟ་སྟེ། །རྩ་བ་རྩེ་མོ་རྩ་ལག་གཉེན། །ལུས་ཀྱི་རྩ་དང་ཚོན་རྩི་རྩིང༌། ། རྩི་ཤིང་རྩྭ་དང་རྩི་མར་དང༌། །རྩི་ཐོག་རྩངས་པ་རྩད་ནས་གཅོད། །འཐབ་རྩོད་རྩེད་མོ་རྩེ་དང་རྩེས།། རུས་པའི་རྩིབ་མ་འཁོར་ལོའི་རྩིབས། །བཏུང་བའི་རྩབ་དང་སྤུ་རྩིང་རྩུབ། །རྩིས་མཁན་རྩིས་བྱེད་སྟོབས་རྩལ་ཆེ། །ཁ་རྩང་རྩམ་པའི་རིན་ལ་རྩེག །ལྔས་རྩེན་སུམ་རྩེན་རྩེན་ནེ་སྡོད། །འབད་རྩོལ་སྲོག་རྩོལ་བྱ་བ་རྩོམ། །རྩེ་རྒོད་རྩིག་པ་རྩིག་མཁན་སོགས། །ར་མགོ་ལྡན་པའི་ཙ་ཡིག་ཡིན། །
    བཀའ་སྩལ་སྦྱིན་པ་སྩལ་བགྱི་དང༌། །བགྱིད་དུ་སྩལ་དང་དངོས་གྲུབ་སྩལ། །སྩོལ་དང་སྩལ་དུ་གསོལ་ལ་སོགས། །ས་མགོ་ལྡན་པའི་ཙ་ཡིག་ཡིན། །
    བརྩོན་འགྲུས་སྙིང་བརྩེ་བརྩེ་བ་ཅན། །བརྩད་ཅིང་དྲིས་ནས་བརྩམ་བྱ་བརྩམས། །ཁང་བརྩེགས་བརྩེགས་དང་བརྩི་བྱ་བརྩིས། །སོ་བརྩི་ཧ་ཅང་བརྩེངས་པའི་གོས། །བས་འཕུལ་ར་མགོ་ལྡན་པའི་ཙའོ། །ཙ་ཡི་བརྡ་རྣམས་མདོར་བསྡུས་རྫོགས། །
ཚའི་བརྡ་བཤད་པ་ལ།
   དང་པོ་རྐྱང་པ་འཇུ་བྱེད་ཚྭ། །འོད་ཟེར་ཚ་ཚྭ་འཕྲོ་བའོ། །
   གཉིས་པ་འཕུལ་ཅན་འདི་ལྟ་སྟེ། །ཕྱོགས་མཚམས་མཚམས་མེད་མཚན་ཉིད་དང༌། །ངོ་མཚར་མཚན་དཔེ་མཚོ་དང་མཚེའུ། །མཚེ་མ་མཚམས་བཅད་མཚན་གཞི་དང༌། །རྒྱལ་མཚན་མཚར་སྡུག་མཚན་མས་མཚོན། །མཚོན་བྱེད་ཕྱག་མཚན་མཚོན་ཆ་དང༌། །མཚུར་སྟོན་ཁ་མཚུལ་མཚལ་དང་མཚུངས། །སྤྱི་བོའི་མཚོག་མ་མིང་གི་མཚན། །དྲེའུ་རྟ་མཚལ་ལུ་སྐྱོན་གྱི་མཚང༌། །རྒྱུ་མཚན་ཁྱིམ་མཚེས་དུར་དུ་མཚེད། །མ་ཡིས་འཕུལ་བའི་ཚ་ཡིག་ཡིན། །
   ཟས་ཀྱི་འཚལ་མ་ཟོས་པའི་འཚལ། །ཤེས་དང་ཆོག་པའི་འཚལ་སོགས་དང༌། །ཕྱག་འཚལ་འཚང་རྒྱ་བློ་དང་འཚམས། །དུས་འཚམས་བློ་འཚབས་ལོངས་པའི་འཚར། །རྡེག་འཚོག་གདུང་འཚོབ་འཚོག་ཆས་འཚོང༌། །གནོད་འཚེ་ལུས་འཚོ་རྒྱལ་བའི་འཚེངས། །འཛོམ་པའི་འཚག་དང་ལུས་འཚག་བཟང༌། །ནོར་འཚོལ་ཕྱུགས་འཚོ་འཚོ་བྱེད་དང༌། །ངལ་འཚོ་འོད་འཚེར་ནང་དུ་འཚངས། །ཆུ་སོགས་འཚག་དང་ཟས་འཚོད་སོགས། །འ་ཡིས་འཕུལ་བའི་ཚ་ཡིག་ཡིན། །ཚ་ཡི་བརྡ་རྣམས་མདོར་བསྡུས་རྫོགས། །
ཛའི་བརྡ་བཤད་པ་ལ།
   དང་པོ་རྐྱང་པ་བཤད་མི་དགོས། །གཉིས་པ་འཕུལ་ཅན་འདི་ལྟ་སྟེ། །དཔའ་མཛངས་མཁས་མཛངས་ཡ་རབས་མཛངས། །གནོད་མཛེས་མཛའ་བོའི་མཛད་པ་མཛོད། །བང་མཛོད་མཛུབ་མོ་མཛོད་སྤུས་མཛེས། །དུད་འགྲོ་མཛོ་དང་མཛེ་ནད་སོགས། །མ་ཡིས་འཕུལ་བའི་ཛ་ཡིག་ཡིན། །
   ཕན་ཚུན་འཛིངས་དང་ཆུ་འཛག་འཛིར། །སྣོད་འཛེད་གོས་འཛར་ལག་པས་འཛིན། །འཛམ་གླིང་ནོར་འཛོམ་སྣོད་དུ་འཛུད། །བཞིན་འཛུམ་ཆུད་འཛའ་འདུ་འཛིར་འཛེམ། །ནོར་བའི་འཛོལ་དང་འོག་ཏུ་འཛུལ། །འཁྲུགས་པའི་འཛག་འཛོག་ཟད་པའི་འཛད། །སྐད་འཛེར་ལོགས་སྐྱེས་འཛེར་པ་དང༌། །བཟུར་བའི་འཛུར་དང་རྡོ་ཡི་འཛེང༌། །སྲོལ་དང་རྒྱལ་མཚན་འཛུགས་པ་སོགས། །འ་ཡིས་འཕུལ་བའི་ཛ་ཡིག་ཡིན། །
གསུམ་པ་མགོ་ཅན་འདི་ལྟ་སྟེ། །རྫུན་གྱི་རྫབ་རྫུབ་ཀུན་རྫོབ་དང༌། །རྫུས་སྐྱེས་རྫིང་བུ་འདམ་རྫབ་རྫོབ། །བུ་རྫི་ཕྱུགས་རྫི་རྫི་མེད་དང༌། །མིག་གི་རྫི་མ་རླུང་གི་རྫི། །མཁར་རྫོང་ནོར་རྫས་རྫུ་འཕྲུལ་དང༌། །སྣོད་ཀྱི་རྫ་མ་འབུལ་བའི་རྫོངས། །ལས་རྫོགས་རྫོགས་སངས་རྒྱས་ལ་སོགས། །ར་མགོ་ལྡན་པའི་ཛ་ཡིག་ཡིན། །
   ཟས་བརྫིས་གྱོན་བརྫེས་སྲོག་ཆགས་བརྫས། །གཞན་གྱིས་མི་བརྫུ་སྲིན་པོར་བརྫུས། །བརྫུན་སྨྲས་ཡུལ་གཞན་བརྫངས་པ་སོགས། །བས་འཕུལ་ར་མགོ་ལྡན་པའི་ཛའོ། །ཛ་ཡི་བརྡ་རྣམས་མདོར་བསྡུས་རྫོགས། །
ཝའི་བརྡ་འདི་ལྟ་སྟེ།
   ཝ་སྐྱེས་ཆུ་ཡི་ཝ་ཁ་དང༌། །ཕ་ཝང་འགིའུ་ཝང་པི་ཝང་དང༌། །ཡིད་ལ་ཝལ་ལེ་ལ་སོགས་པའོ། །
ཞའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །ཞ་བོ་རྟར་ཞོན་ཞྭ་མོ་གྱོན། །ལྷ་རྟེན་ཞོལ་པོ་རྔ་ཞོལ་ཆེ། །ཞག་གི་ཞུན་མར་ཞོ་ཟན་ཞིམ། །དོན་ཞུ་ཞུས་དང་འོད་དུ་ཞུ། །སེམས་ཞུམ་གེགས་ཞི་སྲིད་ཞིའི་ཞབས། །ཞིབ་རྩིང་ཞེང་ཚེ་ཞར་བྱུང་ཞོག །ཞང་པོ་ཞེན་ཆེ་བློ་ནུས་ཞན། །རྗེས་ཞུགས་བརྟུལ་ཞུགས་མེ་ཡི་ཞུགས། །སྙོམས་པར་ཞུགས་སོགས་ཞ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །རྣམ་གཞག་དྲན་པ་ཉེར་གཞག་དང༌། །མཉམ་གཞག་གཞལ་བྱ་གཞལ་མེད་ཁང༌། །ནམ་གཞག་གཏན་དུ་བརྟག་གཞིག་གཞུག །ཀུན་གཞི་གཞི་གྲུབ་གཞུང་ལུགས་གཞུང༌། །གནས་གཞི་གཞོང་པ་གཡང་གཞི་དང༌། །གཞོན་ནུ་གཞུང་བཟང་ཆོས་ལ་གཞོལ། །གཞོགས་སློང་བདུད་གཞོམས་གཞོམ་དུ་མེད། །ཡིད་གཞུངས་གཞོབ་དྲི་ནང་དུ་གཞུག །སྤོ་གཞོགས་ནད་གཞི་གཞང་འབྲུམ་གཞིལ། །གཞིས་ཀ་གླུ་གཞས་གཞེན་བསྐུལ་འདེབས། །གཞིག་པོ་གཞོངས་སྤྱོད་གཞའ་ཚོན་གཞུ། །འཇིབ་པའི་གཞིབ་དང་མངག་གཞུག་བྲན། །འཚོ་ཞིང་བཞུགས་པའི་གཞེས་པ་སོགས། །ག་ཡིས་འཕུལ་བའི་ཞ་ཡིག་ཡིན། །
   གནས་སུ་བཞག་དང་ནང་ཁྲོལ་བཞག །སྐྲ་བཞར་བཞད་གད་འདབ་ཆགས་བཞད། །བཞབས་ནས་ལྕགས་བཞུས་རླན་གྱི་བཞའ། །བཞམས་བསྒོ་གསོལ་བཞིའི་དགོངས་བཞེད་བཞིན། །འདི་བཞིན་མར་བཞུ་བཞུར་ནས་བཞེས། །ཁུར་བཞེས་བྱད་བཞིན་ཤིང་སོགས་བཞོགས། །བཞེངས་བཞུགས་འབྱོན་བཞུད་བཞོན་པ་རྟ། །དཔང་པོའི་ཆེ་བཞི་གྲངས་ཀྱི་བཞི། །བཞོན་མ་བཞོ་བཞོས་གཡོག་བཞུན་སོགས། །བ་ཡིས་འཕུལ་བའི་ཞ་ཡིག་ཡིན། །ཞ་ཡི་བརྡ་རྣམས་མདོར་བསྡུས་རྫོགས། །
ཟའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །ཟྭ་ཚོད་ཟས་ཟོ་ཟད་པ་མིད། །གང་ཟག་ཟག་མེད་ཟབ་དོན་སྒོམ། །ཟང་ཟིང་ཟོལ་ཟོག་གཉིས་ཀྱི་ཟུང༌། །ཆང་ཟུངས་ལུས་ཟུངས་དོགས་ཟོན་ཟུངས། །ཁྱི་ཟུག་ཟོར་འཕེན་ཆུད་ཟོས་ཟོབ། །རྩྭ་རྔའི་ཟོར་བ་ཟོ་བ་ཟོམ། །སྨར་མིན་ཟོང་དང་རིན་ཆེན་ཟངས། །རྩྭ་རྩེའི་ཟིལ་པ་ཟིལ་གྱིས་གནོན། །ཟལ་པོའི་སྤུ་ཟགས་ཟར་མ་ཟོས། །ཤིད་ཟན་ཅུང་ཟད་བྱས་ཟིན་ཟེར། །འོད་ཟེར་ཟེའུ་འབྲུ་ཟུག་རྔུ་ནད། །ཟམ་ཟིམ་ཁ་ཟུམ་ཟམ་པའི་ཟུར། །ཟུང་དུ་སྔགས་ཟླ་གཞན་ལ་ཟླ། །ཟླ་བ་ཟླུམ་པོ་ཟློས་གར་བྱེད།། ཟླ་མེད་ཟླ་གམ་ཟླས་དབྱེ་དང། །ཟླ་གྲོགས་ལོ་ཟླ་མྱ་ངན་ཟློ། །རྗེས་ཟློས་ཟློག་པ་ཟ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །དགང་གཟར་བླུགས་གཟར་གཟར་བུ་སྐྱོགས། །རྔུལ་གཟན་གཟར་ཐག་ཕྲག་པར་གཟར། །རི་གཟར་གཟའ་སྐར་གཟི་བརྗིད་ཅན། །གཅན་གཟན་གཟན་ཟ་སྟན་གྱི་གཟར། །གཟན་སྟན་གཟན་ཆེ་བརྡེག་པར་གཟས། །གྲུ་གཟིངས་གཟི་འོད་ནོར་བུ་གཟི། །སྟག་གཟིག་སྤྱན་གཟིགས་གཟུགས་བརྙན་གཟིགས། །གཟུངས་སྔགས་གཟུངས་གདབ་དགེ་ལ་གཟུད། །ད་གཟོད་དྲིན་གཟོ་ཆུད་མི་གཟོན། །གཟུ་ལུམ་གཟུང་འཛིན་གཟེར་ནད་ཆེ། །འོད་གཟེར་གཟེར་བུ་སྣོད་ཀྱི་གཟེབ། །རྐོ་བའི་གཟོང་དང་གཟོད་མའི་དུས། །གཟུང་བྱེད་གཟུ་བོ་མལ་དུ་གཟིམས། །ཤ་གཟུག་ལ་གཟིར་ཤིང་སོགས་གཟེར། །བསྒོ་བ་རྣར་གཟོན་གཟེངས་བསྟོད་དང༌། །ཚེར་མ་གཟངས་རིང་གཟུང་སྤོབས་སོགས། ། ག་ཡིས་འཕུལ་བའི་ཟ་ཡིག་ཡིན། །
   ལྷུང་བཟེད་བཟེད་ཞལ་བཟེད་ནས་བཟུར། །བཟའ་བ་བཟབས་རྒྱས་བྱིན་པ་བཟས། །བཟོ་བོ་བཟའ་མི་ཆང་གིས་བཟི། །ན་བཟའ་བཟང་པོ་ལག་པས་བཟུང༌། །བཟུང་བྱ་ཚུལ་བཟུང་ངེས་བཟས་ཅན། །དེང་ནས་བཟུངས་ཏེ་རྗེས་སུ་བཟུངས། །གཏུམ་པའི་མི་བཟད་བཟེ་རེ་ཅན། །བཟོད་པ་དབྱེན་བཟླུམས་གཅིག་ཏུ་བཟླུམས། །གསང་སྔགས་བཟླ་བཟླས་མྱ་ངན་བཟླ། །མི་བཟློག་པ་དང་གཡུལ་བཟློག་སོགས། །བ་ཡིས་འཕུལ་བའི་ཟ་ཡིག་ཡིན། །ཟ་ཡི་བརྡ་རྣམས་མདོར་བསྡུས་རྫོགས། །
འ་ཡི་བརྡ་ནི་བཤད་མི་དགོས།
ཡའི་བརྡ་བཤད་པ་ལ། 
   དང་པོ་རྐྱང་པ་བཤད་མི་དགོས། །གཉིས་པ་འཕུལ་ཅན་འདི་ལྟ་སྟེ། །གཡར་ངོ་གཡར་ཁྲལ་གཡར་དམ་དང༌། །གཡས་གཡོན་གཡང་གཞི་གཡབ་གཡུབ་གཡོབ། །གཡང་ས་མི་གཡོ་གཡུང་དྲུང་དང༌། །དཔལ་གྱི་གཡང་དང་དྲུག་དམར་གཡུ། །སྐྱི་གཡའ་གཡའ་སྒོག་ལྕགས་གཡའ་དང༌། །གཡོ་སྒྱུ་ས་གཡོ་ཟས་གཡོ་གཡོས། །མི་བརྩོན་གཡེལ་དང་གཡེང་པས་གཡེངས། །གཞན་ལ་ཁ་གཡར་གཡམ་ལ་རྒྱུག །གཡེར་མ་གཡིགས་བྱེད་སེམས་ཅན་གཡི། །རིགས་ངན་གཡུང་མོ་ལོག་གཡེམ་སྤྱོད། །གཡུལ་ས་གཡུལ་འཁྲུག་དུད་འགྲོ་གཡག །གཡེར་ཁ་གཡུར་ཟ་གཡན་པ་ནད། །མིག་གཡོར་བྲན་གཡོག་གོས་ཀྱིས་གཡོགས། །གསེང་གཡབས་བསིལ་གཡབས་གཡར་པོ་གཡོར། །རླུང་གཡོར་གཡེར་པོ་སྣང་གཡེལ་ཅན། །ག་ཡིས་འཕུལ་བའི་ཡ་ཡིག་ཡིན། །ཡ་ཡི་བརྡ་རྣམས་མདོར་བསྡུས་རྫོགས། །
རའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །མགོ་སྐྱེས་རྭ་དང་ཁྲག་རླངས་དང༌། །ཁ་རླངས་རླུང་གིས་རླག་བྱེད་རློག །ཁོལ་བུའི་རླིད་བུ་ཁུང་བུའི་རླུབས། །འདོམས་ཀྱི་རླིག་པ་ཟས་ཕྱིར་རླུགས། །རླབས་ཆེན་དབའ་རླབས་བྱིན་རླབས་རློབས། །མངོན་རློམ་རློམ་སེམས་རླན་རློན་ཆང༌། །དེ་སོགས་རྐྱང་པ་འཕུལ་མེད་ཡིན། །
   གཉིས་པ་འཕུལ་ཅན་འདི་ལྟ་སྟེ། །ལུས་ཀྱི་བརླ་ཤ་ཆུ་ཡིས་བརླན། །བརྟན་པའི་བརླིང་དང་བྱིན་གྱིས་བརླབས། །བཅོམ་བརླག་བརླག་བྱ་དགྲ་བོ་བརླག །རྩུབ་ཚིག་བརླང་པོ་གདོན་གྱིས་བརླམས། །སྙིང་པོ་མེད་པའི་ཡ་མ་བརླ། །བས་འཕུལ་ར་ལ་ལ་བཏགས་ཡིན། །ར་ཡི་བརྡ་རྣམས་མདོར་བསྡུས་རྫོགས། །
ལྭ་བ་གོས་ཀྱི་བྱེ་བྲག་གོ །
ཤའི་བརྡ་བཤད་པ་ལ། 
དང་པོ་རྐྱང་པ་འདི་ལྟ་སྟེ། །ཤང་ཤང་ཤུག་པའི་ཤིང་བར་ཤི །ཤུལ་དུ་ཤིད་ཟན་ཤུབ་བུར་སྨྲ། །ཤེས་ལྡན་ཤམ་ཐབས་ཤུར་བུས་བཅིངས། །ཤེད་བུ་ཤེད་བདག་ཤེད་ལས་སྐྱེས། །ཤད་སྦྱངས་ཚེག་ཤད་ནོར་བུ་ཤེལ། །དོ་ཤལ་ཤོག་བུ་སྣ་ཡི་ཤངས། །ཆ་ཤས་ཤུགས་དྲག་དྲག་ཤུལ་ཆེ། །གྲི་ཤུབས་ཏིང་ཤགས་ཤབ་ཤོབ་རྫུན། །ཤག་པོ་ཤར་ཤར་ཤུགས་གླུ་ཤོད། །ཤན་ཞུགས་ཤན་འབྱེད་མི་འགྱུར་ཤིགས། །ཤྭ་འོད་ཤར་སོགས་ཤ་རྐྱང་ཡིན། །
   གཉིས་པ་འཕུལ་ཅན་འདི་ལྟ་སྟེ། །འགབ་ཀྱི་གཤམ་དང་མོ་གཤམ་དང༌། །ཡང་དག་གཤའ་མ་ཡིན་ལུགས་གཤའ། །དེ་བཞིན་གཤེགས་པ་གཤིས་ལུགས་གནས། །གཤིན་པོ་བདེ་བར་སོང་བའི་གཤེགས། །གཤིན་རྗེ་གཤེད་དང་ཞིང་ས་གཤིན། །གཤེན་རབས་གཤང་དཀྲོལ་ཁ་གཤགས་འགྱེད། ། གཤིས་ངན་གཡུལ་གཤོམ་སྤྱོ་བའི་གཤེ །རླན་གཤེར་སྨོད་པའི་གཤུང་བ་དང༌། །ཆུ་གཤོ་བྲེས་གཤོར་འཕྲང་ལ་གཤར། །ཡུར་བའི་གཤོར་དང་ཐོང་གཤོལ་དང༌། །ཤིང་གཤོག་གཤགས་དང་འདབ་གཤོག་གཤིབས། །དམའ་བའི་གཤོང་དང་སྤང་གཤོངས་སོགས། །ག་ཡིས་འཕུལ་བའི་ཤ་ཡིག་ཡིན། །
   ཆོས་བཤད་བྲེར་བཤར་འཕྲང་ལ་བཤར། །སྡིག་བཤགས་བཤང་གཅི་བཀོད་པ་བཤམས། །བཤུལ་ལམ་བཤར་དང་རི་དྭགས་བཤར། །ཆུ་བཤོར་ཆུས་བཤལ་བཤལ་བ་དྲུད། །མཛའ་བཤེས་དགེ་བཤེས་ལྷ་བཤོས་བཤམས། །ཕྱི་བཤོལ་བཤགས་ནས་བགོ་བཤའ་བྱེད། །རྒྱབ་བཤུལ་བཤུས་ནས་བཤན་པས་བཤས། །མཁར་བཤིག་སྦུབས་བཤངས་ནང་དུ་བཤོང༌། །ངུ་བའི་བཤུམ་དང་གཏམ་བཤེར་སོགས། །བ་ཡིས་འཕུལ་བའི་ཤ་ཡིག་ཡིན། །ཤ་ཡི་བརྡ་རྣམས་མདོར་བསྡུས་རྫོགས། །
སའི་བརྡ་བཤད་པ་ལ།
   དང་པོ་རྐྱང་པ་འདི་ལྟ་སྟེ། །སངས་རྒྱས་སོར་མོ་སེན་མོ་སོ། །སིལ་སྙན་སིལ་སིལ་སེ་མོ་དོ། །སོག་པོའི་སུག་པ་སོག་པ་དང༌། །སག་ཐག་སིང་ཟེར་སྤྲོ་སིང་ངེ༌། །གཉིད་སད་ཉམས་སད་སོམ་ཉི་སོལ། །སད་དང་སེར་བ་སོ་ནམ་ལས། །བདེ་བའི་སིམ་དང་ཕྱིན་པའི་སོན། །སེངྒེའི་སིད་སྒྲོག་སེམས་སུན་འབྱིན། ། སེ་འབྲུ་སལ་སུལ་སོལ་བ་སོད། །གདུང་སེལ་མུན་སེལ་བར་ཆད་སེལ། །མངོན་སུམ་ཕུན་སུམ་ཁ་དོག་སེར། །སེག་རྡར་སོག་ལེ་སེར་ཁ་ཅན། །སེལ་པོ་སྲོག་ཆགས་སྲེ་མོ་སྲམ། །སྲེག་པ་སྲིན་བྱ་སྲོ་མ་ཤིག ། སྲིན་འབུ་སྲིལ་དང་ཆོས་སྲུང་དར། །འོད་སྲུང་སྲས་དང་ས་སྲུང་བུ། །དྲང་སྲོང་སྲིད་པ་སྲུལ་པོར་བྱེད།། ཡིད་སྲུབས་སྲུབ་ཤིང་སྲུབ་ཐག་དང༌། །སྲིན་པོ་ལུས་སྲུལ་ཚེ་སྲོག་སྲ། །སྲེག་བྱེད་སྲེག་བླུགས་ལམ་སྲང་སྲབ། །རྒྱལ་སྲིད་ཆོས་སྲིད་མུན་སྲིབས་སྲིད། །སྲད་བུའི་སྲུང་བས་སྲད་མ་སྲུངས། །འཇལ་བྱེད་སྲང་དང་སྲིད་དུ་སྲིངས། །རྟ་ཡི་སྲབ་དང་སྲན་མ་སྲུས། །སྲོད་དུས་ས་སྲོས་ལུགས་སྲོལ་སྲོངས། །གཉེན་གྱི་སྲིང་མོ་སྲུ་མོ་དང༌། །འདོད་སྲེད་སྲི་ཞུ་སྲི་འུའི་སྲི། །སློབ་དཔོན་སློབ་གཉེར་སློབ་པ་སླ། །སློབ་པ་སློབ་མ་སློང་མོ་སློང༌། །ཀུན་སློང་གྱེན་དུ་སློང་དང་སློག །སླེའུ་སློག་པ་ཕྱི་ནང་སློག །སླ་ངའི་སླད་རོལ་ཕྱོགས་སུ་སློན། །སླད་མར་སླད་ནས་དུག་རོ་སློང༌། །གནས་སུ་བསླེས་དང་ངན་པར་སློད། །སླར་ཡང་སླུ་གུའི་ཆུ་སླ་མོ། །སླུ་མེད་སླེ་འདམ་ཅན་ལ་སོགས། །ས་ཡིག་རྐྱང་པ་འཕུལ་མེད་ཡིན། །
   གཉིས་པ་འཕུལ་ཅན་འདི་ལྟ་སྟེ། །གསར་བུ་འོད་གསལ་གསང་སྔགས་པ། །འཁར་གསིལ་གསར་ནས་སྙན་གསན་འབེབས། །ཁ་གསག་གསོག་འཇོག་གསད་བྱ་གསོད། །རྟ་གསེབ་གསུམ་དང་སྲོག་ཆགས་གསའ། །གསང་གཏམ་གསོང་དང་གསོང་པོར་སྨྲ། །གསོན་དང་གསོལ་འདེབས་གསུང་རབ་གསུངས། །གསོན་པོ་སྙན་གསང་སྐད་ཀྱང་གསང༌། །གསང་གི་གསུར་བཏང་དྲིལ་བུ་གསིལ། ། འབིགས་བྱེད་གསོར་གྱིས་ཤིང་གསོམ་གསིལ། །གསུས་པ་གསོ་ཕྱིར་ཆུད་མ་གསོན། །གསེག་མ་གསབ་གསེང་གསོས་ཀའི་དུས། །ནང་གསེས་ནེའུ་གསིང་རིན་ཆེན་གསེར། །གསོ་རས་གསེང་གསེང་གསོ་མ་གསོད། །གསོ་སྦྱོང་གསལ་ཤིང་གསེགས་ཀ་ཅན། །གསོག་གསོབ་ལུས་གསིག་ཆུ་གསེལ་ནད། །ག་ཡིས་འཕུལ་བའི་ག་ཡིག་ཡིན། །
   ཁ་དོག་སྔོ་བསངས་འབགས་པ་བསངས། །བགེགས་བསངས་བསོད་ནམས་བསག་དང་བསགས། །དམིགས་བསལ་སྐྱོན་བསལ་བཀག་པ་བསལ། །ནོར་བསྲི་ཚེ་བསྲིངས་རྒྱང་རིང་བསྲིངས། །བསྐུར་བའི་བསྲིངས་དང་འཆང་བའི་བསྲེལ། །རིང་བསྲེལ་བསོད་པའི་ཟས་བསྲེ་བསྲེས། །ངལ་བསོ་བསྲོ་ཁང་མེ་ལ་བསྲོ། །དྲི་བསུང་གིས་བསུས་བསེ་རུ་བསད། །ཀོ་བའི་བསེ་དང་བསོད་སྙོམས་བསོགས། །དྲིན་ལན་བསབས་དང་བསམ་བྱ་བསམས། །བསྲུང་བྱ་བསྲུངས་དང་བསྲེག་རྫས་བསྲེགས། །ཞོ་བསྲུབས་འཇིག་བསེལ་བཟོད་བསྲན་ཆེ། །བློ་བསྲལ་ཆེ་དང་གྲང་བའི་བསིལ། །བསེར་བུ་ཁ་བསུབ་ཞབས་བསིལ་སོགས། །བ་ཡིས་འཕུལ་བའི་ས་ཡིག་ཡིན། །
ཟས་སོགས་བསླངས་དང་གྱེན་དུ་བསླངས། །བསླབ་བྱ་ཀུན་ནས་བསླངས་ནས་བསླབས། །རྗེས་སུ་བསླབས་དང་སླུ་བ་མེད། །ཟླ་ལ་བསླན་དང་ངན་པར་བསླད། །བས་འཕུལ་ས་ལ་ལ་བཏགས་ཡིན། །ས་ཡི་བརྡ་རྣམས་མདོར་བསྡུས་རྫོགས། །
   ཧྲུལ་པོ་ཧྲེང་ཧྲེང་ཧྲིལ་ཧྲིལ་དྲིལ། །ཧྲིག་ཧྲིག་བལྟ་དང་ཧྲུམ་ཧྲུམ་གཏུབས། །དེ་ལྟར་རྐྱང་པ་འཕུལ་ཅན་དང༌། །མགོ་ཅན་བརྡ་རྣམས་མདོར་བསྡུས་རྫོགས།། །།སརྦ་མངྒ་ལཾ།།
མཆན།     དག་ཡིག་དག་བྱེད་གསལ་བའི་མེ་ལོང་ནི་གཙང་ལྗོངས་བཀྲ་ཤིས་ལྷུན་པོའི་མཁན་ཆེན་རྡོ་རྗེ་འཆང་བླ་མ་དམ་པ་སེང་ཆེན་རིན་པོ་ཆེའི་སློབ་མ་ཤྲཱི་ཤ་རཏ་ཅན་དྲས་རབ་བྱུང་བཅོ་ལྔ་པའི་ཤིང་སྟག་ཕྱི་ལོ་༡༩༡༤ ལོའི་ཟླ་༣ པའི་ཚེས་བཟང་ལ་ཡུལ་བང་ག་ལའི་སྲིད་ཆེན་པོའི་དབྱར་གནས་གདན་ས་རྡོ་རྗེ་གླིང་གི་པར་ཁང་དུ་དཔར་སྐྲུན་བྱས་པ་གཞིར་བཟུང་འཇུག་སྒྲིག་བྱས་པ་ཡིན།
རྩོམ་པ་པོའི་རྣམ་ཐར།
དངུལ་ཆུ་ངག་དབང་རྡོ་རྗེ་ནི་རབ་བྱུང་བཅུ་གཉིས་པའི་ལྕགས་ཕོ་བྱི་ལོ་སྟེ། ཕྱི་ལོ་༡༧༢༠ ལོར་གཙང་གྲོ་འཁོར་བཀྲ་ཤིས་ཁང་གསར་དུ་སྐུ་འཁྲུངས། མཚན་ལ་ལྷ་བཙན་རྡོ་རྗེ་ཞེས་གསོལ། སྐུ་ན་ཆུང་དུས་ནས་རབ་ཏུ་བྱུང་བ་ལ་ཐུགས་བློ་ཕྱོགས་པས་བཀྲ་ཤིས་དགེ་འཕེལ་གླིང་གི་སློབ་དཔོན་དགེ་འདུན་ཡར་འཕེལ་ལ་གཙུག་ཕུད་ཕུལ་ཞིང་མཚན་ལ་དགེ་འདུན་རྡོ་རྗེ་ཞེས་གསོལ། དེ་ནས་བཟུང་ཡི་གེ་འབྲི་ཀློག་དང་ཆོས་སློབ་ལ་ཐུགས་བརྩོན་རྩེ་གཅིག་ཏུ་འཁྲུངས་པས་བདེ་བླག་ངང་མཁྱེན་སྟོབས་རབ་ཏུ་རྒྱས། ཆོས་རྗེ་ངག་དབང་དར་པོའི་དྲུང་ནས་དགེ་ཚུལ་གྱི་སྡོམ་པ་མནོས་ཤིང་མཚན་ལ་ངག་དབང་རྡོ་རྗེ་ཞེས་གསོལ། དེ་ལྟར་མཚན་ལན་གསུམ་བྱུང་ཡང་རྡོ་རྗེའི་སྒྲ་མ་བསྒྱུར་བ་དེ་ཚེ་རིང་པོ་གནས་པའི་རྟེན་འབྲེལ་ཡིན་གསུངས། བཞད་དགེ་འཕེལ་གླིང་གི་ཆོས་གྲྭར་ཞུགས་ནས་གཞུང་ཆེན་ཁག་ལ་རིམ་པ་བཞིན་དུ་སྦྱངས་པ་མཛད། མདོ་སྔགས་ཀྱི་གཞུང་ལུགས་ཐོས་བསམ་རྒྱ་ཆེ་བས་མཁས་པའི་སྙན་གྲགས་རྒྱས། ཁོང་གིས་ཐུགས་སྲས་དངུལ་ཆུ་དྷརྨ་བྷ་ཊས་དབུས་སློབ་མ་མང་དག་ལ་རབ་བྱུང་གི་སྡོམ་པ་དང། མདོ་སྔགས་ཀྱི་ཟབ་ཆོས་ཐབས་ཅད་ཀྱང་བུམ་པ་གང་བྱོའི་ཚུལ་དུ་གནང་། སྐུ་ཚེ་ཕལ་ཆེར་སྒྲུབ་པ་ལ་རྩེ་གཅིག་ཏུ་གཞོལ་བས་ཉམས་ལེན་གྱི་རྟོགས་པ་རྒྱས། 
རབ་བྱུང་བཅུ་གསུམ་པའི་ཆུ་མོ་ཕག་ལོ་སྟེ། ཕྱི་ལོ་༡༨༠༢ ལོར་དགུང་ལོ་བརྒྱད་ཅུ་གྱ་བཞི་པར་དགོངས་པ་གཞན་དོན་དུ་གཤེགས་སོ། །
ཁོང་གི་གསུང་རྩོམ་ནི་《འདུལ་བའི་ཆོ་ག་ལས་དེང་དུས་མཁོ་བ་འགའ་ཞིག་ཟུར་དུ་བཀོད་པ་》དང། བརྡ་གསར་རྙིང་གི་ཁྱད་པར་བསྟན་པ་གསར་བུའི་བློ་གྲོས་སྐྱེད་བྱེད།》 《བོད་ཀྱི་བརྡའི་བྱེ་བྲག་སོ་སོར་ཕྱེ་བ་དག་བྱེད་གསལ་བའི་མེ་ལོང་》བཅས་ཆོས་ཚན་བཅུ་གཉིས་ལོངས་པའི་པོ་ཏི་གཅིག་བཞུགས་སོ། །
༄༅། །མདོ་རྒྱུད་རིན་པོ་ཆེའི་མཛོད་ཀྱི་རྒྱས་འགྲེལ་ལས་དག་ཡིག་དང་བརྡ་གསར་རྙིང་བཞུགས་སོ།།
རྫོགས་ཆེན་ཆོས་དབྱིངས་སྟོབས་ལྡན་རྡོ་རྗེ།(༡༧༨༥-?)
༄༅། །སློབ་དཔོན་ཙནྡྲ་གོ་མི་དང་ལོ་པཎ་སྐྱེས་མཆོག་སྨྲ་བའི་དབང་པོ་རྣམས་ལ་ཕྱག་འཚལ་ལོ༑ ༑གསུམ་པ་དག་ཡིག་བཤད་པ་ནི། དག་ཡིག་དང་ནི་གསར་རྙིང་བརྡ་ཡི་ཁྱད། །དག་ཡིག་ཟ་མ་ཏོག་སོགས་དོན། །རྐྱང་པ་འཕུལ་ཅན་མགོ་ཅན་གསུམ། །རྐྱང་པ་མགོ་དང་འཕུལ་བྱེད་མེད། །འཕུལ་ཅན་འཕུལ་བྱེད་སྔོན་འཇུག་ཅན། །མགོ་ཅན་ར་ལ་ས་མགོ་ལྡན། །དེ་དག་གསུམ་ལ་རྗེས་འཇུག་བཅུ། ། དབྱངས་བཞི་ཡ་ར་ལ་ཝའི་འདོགས། །གང་འཇུག་སྦྱར་བས་དོན་རྣམས་སྟོན། །བ་དང་ག་ད་འ་དང་མ། ། སྔོན་འཇུག་ཡི་གེ་ལྔ་པོ་ལས། །བ་ཡིས་ཀ་ཅ་ཏ་ཙ་བཞི། །ག་ད་ཞ་ཟ་ཤ་ས་དང༌། །ར་ལ་བརྒྱད་དེ་བཅུ་གཉིས་འཕུལ། །རྐྱང་འཕུལ་ཀ་ཅ་ཏ་ཙ་བཞི། །ག་ད་ཞ་ཟ་ཤ་ས་དྲུག །བརྩེགས་འཕུལ་ས་ར་ལ་གསུམ་མོ༑ ༑གས་འཕུལ་ཅ་ཉ་ཏ་ད་ན། །ཙ་ཞ་ཟ་ཡ་ཤ་ས་སྟེ། །མིང་གཞི་བཅུ་གཅིག་རིམ་བཞིན་འཕུལ། །དས་འཕུལ་མིང་གཞིའི་ཀ་ག་ང༌། །པ་བ་མ་དྲུག་རིམ་བཞིན་འཇུག །འས་འཕུལ་ཁ་ག་ཆ་ཇ་ཐ། །ད་ཕ་བ་ཚ་ཛ་བཅུའོ། །མས་འཕུལ་ཁ་ག་ང་ཆ་ཇ། །ཉ་ཐ་ད་ན་ཚ་ཛ་སྟེ། །མིང་གཞི་བཅུ་གཅིག་རིམ་བཞིན་འཕུལ། །ར་མགོ་ལྡན་པ་བཅུ་གཉིས་ནི། །ཀ་ག་ང་དང་ཇ་ཉ་ཏ། །ད་ན་བ་མ་ཙ་ཛ་འོ། །ལ་མགོ་ལྡན་པ་རྣམ་བཅུ་ནི། །ཀ་ག་ང་དང་ཅ་ཇ་ཏ། །ད་དང་པ་བ་ཧ་རྣམས་སོ། །ས་མགོ་ལྡན་པ་བཅུ་གཅིག་ནི། །ཀ་ག་ང་དང་ཉ་ཏ་ད། །ན་པ་བ་མ་ཙ་རྣམས་སོ། །ཡ་ར་ལ་ཝའི་སྨད་འདོགས་བཞི། །ཡ་བཏགས་བདུན་ནི་ཀྱ་ཁྱ་གྱ། །པྱ་ཕྱ་བྱ་མྱ་ར་བཏགས་པ། །བཅུ་གཅིག་ཀྲ་ཁྲ་གྲ་ཐྲ་དྲ། །པྲ་ཕྲ་བྲ་མྲ་སྲ་ཧྲའོ། །ལ་བཏགས་དྲུག་ནི་ཀླ་གླ་བླ། །ཟླ་རླ་སླའོ་ཝ་བཏགས་པ། །བཅུ་བཞི་ཀྭ་ཁྭ་གྭ་ཅྭ་དང༌། །ཉྭ་དྭ་ཕྭ་ཚྭ་ཞྭ་ཟྭ་དང༌། །རྭ་ལྭ་ཤྭ་ཧྭ་རྣམས་ལ་འཇུག །ད་བ་ས་ཀྱི་ག་ང་གི །ན་མ་ར་ལ་ག་ཟླུམ་གྱི། །ས་སུ་ག་བ་གཉིས་མཐར་ཏུ། །ང་ད་ན་མ་ར་ལ་དུ། །ད་དེ་ན་ར་ལ་ས་ཏེ། །ག་ང་བ་མ་ས་སྟེ་འཐོབ། །འ་དང་མཐའ་མེད་རྐྱང་གསུམ་མཐར། །འི་དང་ཚེག་མ་ཚང་ཚེ་ཡི། །རུ་སྟེ་འོ་དང་བ་ཟླུམ་འཐོབ། །ག་ད་བ་སའི་རྗེས་སུ་ཀྱང༌། །སྐབས་འགར་ན་ཡི་རྗེས་སུ་ཀྱང༌། །ང་འ་ན་མ་ར་ལ་ཡང༌། །མཐའ་མེད་རྐྱང་པ་གཉིས་མཐར་འང༌། །ཚེག་མ་ཚང་ཚེ་ཡང་ཞེས་འཐོབ། །ག་ད་བ་མཐར་ཅིང་སོགས་ལྔ། །ཅིང་ཅེས་ཅེའོ་ཅེ་ན་ཅིག །ང་འ་ན་མ་ར་ལ་དང༌། །མཐའ་མེད་རྐྱང་མཐར་ཞིང་སོགས་ལྔ། །ཞིང་ཞེས་ཞེའོ་ཞེ་ན་ཞིག །ས་མཐར་ཤིང་སོགས་ཞེས་དང་ལྔ། །ཤིང་ཞེས་ཤེའོ་ཤེ་ན་ཤིག །ག་ད་བ་ས་ན་མ་པ། །ང་ར་ལ་གསུམ་འ་དང་ནི། །མཐའ་མེད་རྐྱང་མཐར་བ་ཟླུམ་འཐོབ། །དམིགས་བསལ་པ་ཡེད་འཐོབ་པའི་ཚུལ། །བསྐལ་པར་འཁྲུལ་པ་ཕལ་པའི་གཤིས། །ཁང་པ་ཟིལ་པའི་ཆར་པ་བབས། །འཆལ་པའི་རལ་པ་འཛིངས་པ་དང༌། །དཔུང་པ་རྐང་པའི་རྟིང་པ་བརྐྱངས།། ཕུར་པ་གསར་པར་ངུར་པ་བཏགས། །སྟོང་པ་ཕྱལ་པར་སྐུར་པ་སྤོང༌། །ཁུར་པ་སྤོར་པ་ཐར་པ་བདེ། ། འབྱོར་པ་གྱུར་པ་འགྲེལ་པར་མཁས། །སྤྲུལ་པའི་རོལ་པའི་བཀའ་བསྩལ་པ། །འཕྲུལ་པར་འབྲེལ་པ་གང་པ་འཇོག །ཕྱི་པ་ནང་པ་ཐ་མལ་པ། །ལུང་པའི་ཕུ་པ་མདའ་པ་དང༌། །རི་པ་ཞིང་པ་ཚོང་པ་དང༌། །རྟ་པ་ནོར་པ་བཟོ་པ་དང༌། །སྒར་པ་གྲོང་པ་ཆུ་པ་སོགས། །རྒྱལ་པོའི་དབང་པོ་བཟང་པོ་མཆོག །ཕུང་པོ་དཀར་པོ་དམར་པོ་བརྗིད། །སྤྱིལ་པོ་ལྡིར་པོ་སེར་པོར་བཞུགས། །སྙིང་པོ་མངར་པོ་རིལ་པོར་བཞེས། །བལ་པོའི་གླང་པོ་མང་པོ་ཕུལ། །དབུལ་པོ་རྟུལ་པོ་བརླང་པོར་བཅོལ། །སྡོང་པོ་དྲང་པོ་རིང་པོར་བཏགས། །ལོང་པོར་བྱུང་བ་འབྱུང་པོའི་ཚོགས། །ཕལ་པོ་ཆེ་གདུལ་གལ་པོ་ཆེ། །ད་དྲག་དབང་བ་ཏུ་ཏེ་ཏོ། །ཀྱང་ཅིང་ཅེས་ཅེའོ་ཅེ་ན་ཅིག །ང་མཐར་ཤད་གོང་ཚེག་རེ་འཐོབ། །ག་མཐར་ཆིག་ཤད་རྗེས་འཇུག་བཅུ། །རང་འདྲར་རྣ་རུ་སྦྱར་བ་དང༌། །འ་དང་མཐའ་མེད་རྐྱང་མཐར་འོ། །ཅན་གྱི་རྫོགས་ཚིག་ཅན་ཉིས་ཤད། ། ཚིགས་བཅད་མཐའ་རུ་ཉིས་ཤད་དང༌། །ལེའུ་སོགས་མཐར་བཞི་ཤད་འཐོབ། །སྔ་མའི་ཚིག་མཇུག་ཡི་གེ་ནི། །གཅིག་དང་གཉིས་ཙམ་འོག་ཐིག་མགོར། །ལུས་ན་ཚེག་ཤད་འཐོབ་པ་ཡིན། །ད་དྲག་ཅན་ནི་ཀུནད་མཁྱེནད་སྟོནད། །བསྟནད་འཛིནད་བསྟེནད་སྨིནད་དོནད་རྒྱནད་ཉནད། །བྱིནད་ལེནད་ཞེནད་ཟིནད་མནནད་འབྱིནད་བསྐྲུནད། །རྐྱེནད་ཐོནད་ཤིནད་ཕྱིནད་གསནད་པའོ། །རྩོལད་རྩལད་འཕྲུལད་སྤྲུལད་འགྲེལད་འབྲེལད་སྐུལད། །བསྩལད་བསལད་སེལད་སོལད་ཕྲོལད་སྒྲོལད་ཅིག །མཐརད་ཐརད་འབྱོརད་གྱུརད་སྐུརད་ཁུརད་སྦོརད། །སྟོརད་ཚརད་བསྒྱུརད་པ་སོགས་ལ་འཇུག །ན་ར་ལ་གསུམ་ཡང་འཇུག་ད། །ག་ང་བ་མའི་ཡང་འཇུག་ས། །ཕྱུག་ཀྱང་ནོར་ཕྱུགས་ལྟར་དུ་རྨོངས། །ལྷག་པར་ལས་ངན་སྤྱོད་ཕྱིར་ལྷགས། །སྨྱོ་འབོག་ནད་འདྲའི་ཁྱིམ་འབོགས་ཤིང༌། །འཁྲིག་སྤྱོད་ལས་ལ་བློ་སྤྲིན་འཁྲིགས། །ཤ་གཟུག་ཟོས་པས་གཟུགས་པོ་བརྗིད། །མངག་གཞུག་ལས་ངན་བསགས་ཕྱིར་མངགས། །གྲོག་མ་ལྟ་བུའི་གྲོགས་མང་འདུས། །ནག་པོ་སྡིག་པའི་ནགས་ཁྲོད་རྒྱུ། །ལོག་པར་ལྟ་བའི་རི་ལོགས་སུ། །རྟག་ཆད་རྟགས་མཚན་འཇའ་ལ་བལྟ། །འཆིང་སྒྲོག་ཟས་ནོར་ཚོལ་ཞེས་སྒྲོགས། །འཇིག་རྟེན་སྡུག་བསྔལ་ལ་མི་འཇིགས། །ཆག་གྲུམ་སྣོད་སྤྱད་རྣམས་ལ་ཆགས། །རིག་གནས་མི་སློབ་རིགས་རུས་འགྲན། །ཁ་ནས་གྲག་ཚད་རྫུན་ཞེས་གྲགས། །གདུག་ཅན་དྲག་པོ་བསྟེན་དྲགས་པས། །ཐོག་མའི་གོམས་ཤུགས་ཐོགས་མེད་སྤྱོད། །ས་ཕུག་ནམ་ཕུགས་གནས་སུ་འཁྲུལ། །ཁ་ཤག་ཏིང་ཏིང་ཤགས་ལྟར་འཐབ། །ཁོར་ཡུག་ཡུགས་ས་མོ་ཡིས་བསྐོར། །ངམ་གྲོག་ལྟ་བུའི་གྲོགས་ངན་མང༌། །གསུང་བཅག་ཞབས་ཀྱིས་མ་བཅགས་གནས། ། བག་ཆགས་བགས་ཀྱིས་སྡིག་ལ་སད། །གདུག་སེམས་གདུགས་ལྟར་བླ་ན་མཐོ། །ཕྱག་ཆ་རྩྭ་ཕྱགས་ངན་པ་དང༌། །བྲབ་པའི་ལྕག་དང་ལྕགས་མདུང་འཛིན། །ཕྲུག་གུའི་ཚོགས་ཀྱིས་ཕྲུགས་ན་མགུ། །ཟག་བཅས་མ་གྲུབ་མཆི་མ་ཟགས། །བྲན་གཡོག་སྟོད་གཡོགས་མེད་པ་འགར། །དཔག་མེད་འོས་དཔགས་དཀའ་ལས་བཅོལ། །སྐྱེ་འགག་ཡོད་སྨྲས་སྙན་གྲགས་འགགས། །ཤིག་སྲོའི་ཚང་ཤིགས་དཀའ་བ་བཅས། །སེམས་མ་ཁུག་པས་སྟན་ཁུགས་ཉལ། །རྟོག་དཔྱོད་ཁོ་ནས་རྟོགས་ལྡན་འདོད། །མཐར་ཐུག་ཐུགས་རྗེ་ཆེས་སྐྱོབ་དཀའ། །སྟག་གཟིག་ཚོགས་ལ་གཟིགས་མོ་བྱེད། །སྐེ་ལ་མིག་དབུག་སྲོག་དབུགས་བཅད། །ཞག་རེ་བཞིན་དུ་ཞགས་པ་ཐོགས། །ཚིག་ངན་སྨྲ་བཞིན་ཚིགས་བར་ཕྱེས། །ཐིག་གདབ་བཞིན་གཤེག་ཁྲག་ཐིགས་ཟག །བྱ་གླག་བཞིན་དུ་གླགས་འཚོལ་རྩོམ། །སྡིག་པ་ཅན་དེས་གཞན་ལ་སྡིགས། །བློ་ཁ་དོག་པས་དགེ་ལ་དོགས། །ཤུག་པའི་མེ་ལྟར་སྡིག་ཤུགས་འཕེལ། །ཐོག་ལྟར་རྣོ་བའི་ལག་ཆ་ཐོགས། །ཤིང་རྣམས་གཤེག་ཕྱིར་ཁྱོད་འདིར་གཤེགས། །སྒོ་ལྕོག་བློ་ཡིས་ལྕོགས་ཙམ་གྱིས། །འཇག་མའི་རྙེད་པར་བློ་སེམས་འཇགས། །ཕྲ་གཉག་ཆེ་བ་གཉགས་ཀྱི་རིགས། །གཏང་རག་ཕྲ་རགས་སྣ་ཚོགས་བྱེད། །ཚེག་ཤད་ཙམ་ལ་དཀའ་ཚེགས་སྣང༌། །དོན་མེད་བརྟག་དཔྱད་ལ་བརྟགས་ནས། །སྨན་དུག་དུགས་ལུམས་སྣ་ཚོགས་བྱེད།། འཁྲུག་རྩོད་དོན་དུ་སེམས་ཁ་འཁྲུགས། །འགུལ་འཕག་བྱས་ན་ཁྱད་འཕགས་འདོད། །ཚིག་མི་དག་པས་བླ་དྭགས་ངན། །འཚོག་ཆས་དོན་དུ་ཕྱོགས་གཅིག་འཚོགས། །ར་ལུག་དོན་དུ་དཔེ་ལུགས་དོར། །མེ་སྟག་འབར་བས་ཡས་སྟགས་བསྲེགས། །བདེ་བླག་རྣ་བ་བླགས་ནུས་ན། །སོག་རུམ་ནོར་སོགས་ལ་བྱེད་ལྟར། ། འགྲོ་འཆག་སྡིག་པ་འཆགས་ཕྱིར་འབོངས། །ལག་པ་ཐལ་སྦྱར་ལགས་སོ་བརྗོད། །ཕྱག་འཚལ་ས་རུ་རྡུལ་ཕྱགས་ཀྱིས། །དེ་སོགས་ས་ཡི་ཡང་འཇུག་གོ །གསུང་རབ་མཆོག་ལྟར་ཆོས་གསུངས་པའི། །སྦྱང་བྱ་ཀུན་ལ་སྦྱངས་ནས་སུ། །སྤང་བྱ་མ་ལུས་ཡོངས་སུ་སྤངས། །བླང་བར་བྱ་བ་ཀུན་བླངས་ཏེ། །གཞུང་དོན་ཁོ་ནར་ཡིད་གཞུངས་པ། །ཐུན་མོང་ལམ་གྱིས་ཉོན་མོངས་སྦྱངས། །མང་པོ་ཉམས་བླངས་མངས་དོགས་མེད། །རྒྱང་འཕེན་གད་རྒྱངས་ཅན་ལུགས་དོར། །གྲོང་སྤངས་འདས་གྲོངས་མེད་པར་བཞུགས། །བསྐང་རྫས་དུ་མས་ཐུགས་དམ་བསྐངས། །རྗེས་སུ་ཡི་རང་ཐོ་རངས་བྱ། །ད་དུང་རྟག་ཏུ་དགེ་ལ་དུངས། །གཡུ་མཆོང་མཆོད་ནས་ཡར་ལ་མཆོངས། །ཆང་དང་ཟན་ཆངས་ཕུད་ཀྱིས་མཆོད། །གང་ཡང་ཡངས་ཤིང་རྒྱ་ཆེ་བའི། །བགྲང་བྱ་བགྲངས་ནས་ཉམས་སུ་བླངས། །ཁ་སང་ནས་བཟུང་གཉིད་སངས་ཏེ། །དང་བ་བསྐྱེད་ནས་དྭངས་ཤེལ་ལྟར། །གང་ཞིག་གངས་ཀྱི་རི་ལ་སྒོམ། །དེང་དུས་གནས་དེར་དེངས་ན་བདེ། །དྲང་པོར་ལུས་བསྲང་རླུང་ཡར་དྲངས། །ཉམས་ལེན་ཁ་ཚང་ཚངས་སྤྱོད་རྟེན། །དུས་རུང་ཟས་བསྟེན་མ་རུངས་བཏུལ། །ཆོས་གོས་ཟུང་གྱོན་ལུས་ཟུངས་བཟང༌། །ཚ་གྲང་ཁྱད་བསད་ལོ་གྲངས་འདས། །ཡུང་བ་སེར་པོ་ཡུངས་དཀར་འབྲུ། །ལྡོང་རོས་བྱུག་པས་མིག་ལྡོངས་པ། །གྱེན་བསླང་སྨན་རྣམས་བསླངས་ཏེ་གསོས། ། བརྩེ་གདུང་ཆེན་པོས་རྟག་པར་གདུངས། །དཔྱང་ཐག་ལ་དཔྱངས་སྲོག་ཆགས་དང༌། །རྩང་ཐུར་གྱིས་གཟེར་རྩངས་པ་དང༌། །བོང་བུ་ལུས་བོངས་རགས་པ་དང༌། །བྲག་རྫོང་སྟོང་པར་ནོར་རྫོངས་བྲལ། །སྦང་མ་ཆུར་སྦངས་ཟ་བ་དང༌། །སྣོད་གཞོང་ཐོགས་ནས་སྤང་གཞོངས་རྒྱུ། །གནང་སྦྱིན་སང་གནངས་ཐོབ་འདོད་པ། །ཤང་ཤང་ཏེ་འུ་ཞལ་ཤངས་མཛེས། །གདོང་སྣུམ་ཁ་མིག་གདོངས་ཞེས་ཟེར། །སྐྱེན་པོའི་འཕོང་སྐྱེན་ལུས་འཕོངས་རྒྱས། །མིག་ལོང་ཟས་ནོར་ལོངས་སྤྱོད་ཆེ། །བ་ལང་འཚོ་ཕྱིར་ཡར་ལ་ལངས། །བདེན་པའི་དཔང་པོའི་དཔངས་ཚད་མཐོ། །སྐས་གདང་འཛེག་བཞིན་སྐད་གདངས་བཅས། །གདེང་ཐོབ་ཉམས་ཀྱི་མཚོན་ཆ་གདེངས། །སྐུ་དྲུང་འཁོར་ངན་དྲུངས་ནས་ཕྱུང༌། །སྤྲིང་ཡིག་སྣ་ཚོགས་ཕྱོགས་སུ་སྤྲིངས། ། གཟུང་བྱ་གཟུངས་སྔགས་ཟབ་མོ་བཟུང༌། །གོ་འཕང་འཐོབ་ཕྱིར་སྐྱོན་རྒྱང་འཕངས། །བདེན་མཐོང་ནམ་མཁའི་མཐོངས་སུ་འཕུར། །སྐྱོན་སྟོང་ཡོད་པ་ཟད་ནས་སྟོངས། །ཟང་ཟིང་ཟངས་མ་ལ་སོགས་དོར། །སྲིད་མཚོར་བྱིང་བ་བྱིངས་(ཕལ་ཆེ)ཆེ་བསྒྲལ། །སྟང་སྟབས་བཞུགས་སྟངས་སྣ་ཚོགས་མཛད། །དིང་སང་པ་སངས་ལྟ་བུར་མཛེས། །ཁོང་ཁྲོ་བྲལ་ཀུན་ཁོངས་དེར་གཏོགས། །ཁུང་བུར་ཁུངས་ལྡན་གཞུང་ལ་སྦྱོང༌། ། འཚང་རྒྱ་འདོད་ན་དེར་འཚངས་དགོས། །དྲང་པོའི་ཚིག་གིས་སྤྱན་དྲངས་པ། །མཐུན་རྐྱེན་ཆེ་ལོང་འཛོམས་ཤིང་ལོངས། །དང་ག་བདེ་ཞིང་དྭངས་མས་ཁྱབ། །བསང་གཏོར་དག་གིས་སྐྱོན་རྣམས་བསངས།། དེ་སོགས་ང་སའི་ཡང་འཇུག་གོ །ལོ་འདབ་རྒྱས་པའི་ནགས་འདབས་སུ། །དུས་ལ་བབ་ཚེ་ཆར་ཆེན་བབས། །ལས་བཞིའི་མེ་ཐབ་ཐབས་ཀྱིས་བརྩིགས། །གཙུབ་ཤིང་གཙུབས་པའི་མེ་སྦར་ཏེ། །ཆབ་ཆུ་བྲན་དང་ཆབས་ཅིག་པར། །ཡ་རབས་རྣམས་ཀྱིས་སྐྱེས་རབས་བརྗོད། །གཞུང་དོན་གཏན་ཕབ་ཆབ་ཕབས་བཏབ། །ལུས་རྩིབ་འཁོར་ལོའི་རྩིབས་ལ་གཏད། །ལྐོག་ཤུབ་བྱེད་བཞིན་གྲི་ཤུབས་ལས། །འཁྱགས་ནས་འཁོབ་ཀྱང་ལས་ཀུན་འཁོབས། །ཟབ་མོའི་ཆོས་དེའི་གཏིང་རིང་ཟབས། །ཞལ་དུ་ཟས་སྟོབ་སྟོབས་ཤུགས་འཕེལ། །སྐུ་ཚབ་ངན་པའི་གློ་འཚབས་སོ། །དེ་སོགས་བ་སའི་ཡང་འཇུག་གོ །ཁམ་གང་ཟས་ཀྱིས་འབྱུང་ཁམས་འཚོ། །འབྲུ་ཚོམ་ཚོམས་ཁང་དབུས་སུ་བཀོད། །རྣམ་པ་སྣ་ཚོགས་ཆོས་རྣམས་བཏོན། ། ལུམ་བིའི་ཚལ་གནས་གཟུ་ལུམས་བཏུལ། །རྐང་པའི་གོམ་སྟབས་འགྲོ་བར་གོམས། །རིམ་བཞིན་རིམས་ནད་མ་ལུས་བསལ། །ཉམ་ཐག་འགྲོ་ལ་ཉམས་མྱོང་ཁྲིད། །བསམ་བྱའི་དོན་བཞིན་བསམས་ནས་སྨྲས། ། གཏམ་བརྗོད་ཆོས་ཀྱི་རྒྱུད་གཏམས་ཚིག །ཚེམ་དྲུབ་ཚེམས་ཐགས་བཟང་འདྲར་གྱིས། །ལྕགས་ཀྱི་ཐུ་ལུམ་སྨན་ལུམས་སྒྱུར། །འདོམ་པས་ཚལ་གཞོལ་གསང་འདོམས་ཁོབ། །གདམ་ང་དགོས་ཞེས་ཞལ་གདམས་སྩོལ། །བློ་འཚམ་མཐོ་འཚམས་ལ་མི་དོགས། །དེ་སོགས་མ་སའི་ཡང་འཇུག་གོ །ཤ་ཚུགས་མཛེས་ལ་ཐོར་ཚུགས་མཛེས། །ཞབས་ལ་གཏུགས་དང་ཟད་པའི་གཏུགས། །ཆུ་ཚགས་ཚགས་སུ་ཆུད་པར་གྱིས། །སྟག་པའི་ནགས་སུ་སྟག་གཟིག་གནས། །ཟས་ཀྱིས་རྒྱགས་དང་སྟོབས་ཀྱིས་རྒྱགས། །འཁྲུག་ལོང་སྐྱོ་ངོགས་འཇུག་ངོགས་དང༌། །ཐགས་སུ་འཐག་དང་ཚེམས་ཐགས་བཟང༌། །ཕྱོགས་སུ་གཏོགས་དང་སེ་གོལ་གཏོགས། །མུ་སྟེགས་གཟེགས་ཟན་ཆུའི་གཟེགས་མ། །མེ་ཏོག་ལོ་ཏོག་ནོར་བུའི་ཏོག །ཞབས་ཏོག་ཏོག་སྒྲ་ཟ་མ་ཏོག །ཁ་ཅིག་ཐང་ཅིག་ཅིག་ཤོས་དང༌། །སྒོ་གླེགས་གླེགས་བམ་གླེགས་བུ་དང༌། །དུས་ཚིགས་ལྷུ་ཚིགས་གཏན་ཚིགས་བརྗོད། །ལྐོག་མ་ལྐོག་ཤལ་ལྐོག་གྱུར་རྟོགས། །རྩ་ལག་ལག་པ་ཁོ་ལག་ཡངས། །ཚོན་གྱི་མདངས་དང་དུས་ཀྱི་མདངས། །ཆུ་ཡི་ཀླུང་དང་ནགས་ཀླུང་འཐུག །མིག་གི་ལྟ་སྟངས་བློའི་འཛིན་སྟངས། །ཆུ་ཡི་རྦ་ཀློང་ནམ་མཁའི་ཀློང༌། །དཔྲལ་བའི་མདོངས་དང་རྨ་བྱའི་མདོངས། །ཚངས་སྤྱོད་གཙང་དང་ཚངས་ཐིག་བཏབ། །གཡང་གཞི་གཡང་ས་དཔལ་གཡང་ཆེ། །ཁ་དོག་ལྗང་དང་ལྗང་བུ་དང༌། །སྨན་ལྗོངས་དང་ནི་ཡུལ་ལྗོངས་ཆེ། །ཡ་རབས་མཛངས་དང་མཁས་པའི་མཛངས། །ཤིང་གི་དྲུང་དུ་གཡུང་དྲུང་བརྙེས། །བསྒོ་བ་རྣར་གཟོན་ཆུད་གཟོན་པ། །གཟུགས་བརྙན་དང་ནི་སྒྲ་བརྙན་དང༌། ། འཐུག་སྲབ་དང་ནི་རྟ་ཡི་སྲབ། །ཆབ་འོག་པ་དང་ཆབ་ཤོག་བསྐུར། །མང་པོའི་རབ་འབྱམས་འབྱམས་ཀླས་པ། །སྲད་བུ་བསྒྲིམས་ཕྱིར་བློ་བསྒྲིམས་པ། །རྣམ་གྲངས་རྣམ་མང་རྣམ་གཞག་དང༌། །དྲན་མེད་བརྒྱལ་ནས་འོ་བརྒྱལ་བ། །འཐབ་ཀྲོལ་ཅན་དང་ཕུང་ཀྲོལ་དང༌། །ཕུར་བུའི་དབལ་དང་ནད་མེ་དབལ། ། ན་བཟའ་བཟའ་མི་མཁར་ཆེན་བཟའ། །ཟླ་གམ་ཟླ་བ་འགྲན་ཟླ་བྲལ། །ཡུན་རིང་བསྲིང་དང་དྲང་པོར་བསྲང༌། །རང་གིས་བསྟེན་དང་དེ་ལ་བརྟེན། །སྙན་པའི་དབྱངས་དང་ནམ་མཁའི་དབྱིངས། །དྲི་ཞིམ་སྤོས་དང་རྣོ་བའི་གྲི། །གཏམ་གླེང་བ་དང་གླིང་བཞི་དང༌། །ཐོག་མའི་འགོ་དང་ལུས་ཀྱི་མགོ །གཞན་ལ་བརྙས་དང་གོ་འཕང་བརྙེས། །སྙན་པའི་གླུ་བླངས་ཀླུ་གཉན་མཆོད། །མིང་སྲིང་གཉིས་ཀྱིས་དངུལ་སྲང་གཞལ། །རྒྱལ་པོས་བཀས་བཀྲབས་ལྕག་གིས་བྲབ། །མགྱོགས་པའི་བང་དང་ལུས་ཀྱི་པང༌། །བྲན་གཡོག་དང་ནི་ཆུང་ངུའི་ཕྲན། །བྱ་བ་བྱས་ཚེ་བྱེས་སུ་བསྡད། །ཡར་ལ་འགྲེངས་ནས་ཟས་ཀྱིས་འགྲངས། །མཁའ་ལྡིང་མཐོང་ནས་ལྡང་འདུག་བྱས། །སྡང་བའི་སེམས་ཀྱིས་རྡང་ལ་བཏགས། །ལས་བདའ་བྱ་ཕྱིར་ལག་བརྡ་བྱས། །ནོར་གྱིས་བླུས་ནས་བདག་གིས་བསླུས། །དུང་བུས་བཙོན་དོང་ནང་དུ་འཕང༌། །དཔོན་བསྐོས་བྲན་གྱིས་ས་སྲན་བརྐོས། །རྐུན་མས་བརྐུས་པའི་ཚོན་རྩི་བསྐུས། །མི་རོ་རངས་པོ་ཤིང་ལྟར་རེངས། །གློག་འཁྱུག་པ་དང་གླེགས་བམ་ཀློག །དུལ་བའི་རྒྱུད་བརླིང་རྩུབ་ཚིག་བརླང༌། །ཆོས་སྟོན་པ་དང་ཡིད་ཆེས་རྟོན། །གྱེན་ལ་གདེག་དང་མིང་བཏགས་པ། །མདའ་ཡི་ལྟོང་དང་བརྒྱ་སྟོང་དང༌། །འཕོང་སྐྱེན་པ་དང་མཐུན་རྐྱེན་འཛོམ། །རྒོལ་བའི་ཀླན་ཀ་ལྷན་པ་གླན། །ལམ་འཕྲང་དོག་པ་སེམས་ལ་འཕྲེང༌། །རྔ་བརྡུངས་གཞུ་རྒྱུད་སྲ་བར་བདུངས། །གཡོ་སྒྱུས་ནང་ཁྲོལ་རྒྱུ་མ་བཙོང༌། །ང་རྒྱལ་གྱིས་འགྱིང་དུས་རིང་འགྱངས། ། ལོག་འཚོའི་ཁ་གསག་རྡོའི་གསེག་མ། །བརྟེན་ནས་བྱུང་དང་སྒོར་ཕྱིར་ཕྱུང༌། །རེག་བྱ་སྙི་དང་འཛིན་བྱེད་རྙི། །སྒ་ཡི་རྨེད་ཕྱིར་བལ་རྨེལ་བ། །ཐོ་རངས་འདས་ནས་སྐྱ་རེངས་ཤར། །སྡིག་སྤོང་དགེ་བ་ཕུང་པོར་སྤུངས། །མཚན་མོའི་དགུང་དང་ཕྱི་དྲོའི་དགོང༌། །ཐབས་རྡུགས་པ་དང་མཛེས་སྡུག་པ། །མནའ་ཚིག་བསྒགས་དང་འགྲོ་ལམ་འགགས། །ཕྱེ་མར་བཏགས་དང་རྡོའི་བྱེ་མ། །བཀྲེས་དུས་མཁའ་ལ་རྒྱན་བཟང་བྲེས། །གྲུ་གཟིངས་ལ་ཞུགས་སྐད་གཟེངས་བསྟོད། །སྐུ་ལ་དོར་བསྡོ་དར་བའི་བདོ། །ཐག་པས་ཁུར་ཆེན་ཐེག་ཚད་ཁུར། །རྒྱས་པའི་བརྟས་པར་མིག་གིས་བལྟས། །ཡིན་པའི་ལགས་དང་བཟང་པོའི་ལེགས། །གྱེན་དུ་འདེགས་དང་དྲི་མ་འདག །བསྐྱར་ནས་བལྡབས་དང་ཞབས་གཉིས་བརྡབས། །རིན་ཆེན་སྤུག་དང་རལ་པ་སྤྲུགས། །ཡ་རབས་དྲ་མ་ཤིང་གྲ་མ། །སྟག་ལྤགས་སེང་གེའི་པགས་པ་དང༌། ། གཟིག་ལྤགས་གཟིག་གི་པགས་པ་དང༌། །ཤུན་ལྤགས་དང་ནི་པགས་པ་སྲབ། །སྐོམ་ལྡུད་པ་དང་ཕྱོགས་གཅིག་སྡུད། །མུན་པ་བསལ་ཏེ་མདོག་གསལ་པ། །བསྒོ་བའི་ཚིག་ཉན་གོས་བགོ་བ། །མགྲོན་པོའི་འགྲུལ་པ་རུལ་འགྱུར་འདྲུལ། །བསླུ་བའི་བློ་འདྲིད་ས་ལ་འདྲུད། །བློ་ཡིས་འཇལ་དང་བླ་མར་མཇལ། །གཞུང་དོན་འགྲེལ་དང་ཕན་ཚུན་འབྲེལ། །ཕྱི་ནང་མཚམས་དང་བློ་ལ་འཚམས། །བརྒྱབ་པའི་རྡོག་དང་ཡོད་པའི་བདོག །རུང་བའི་བཏུབ་དང་ངལ་བའི་དུབ། །ནོར་བའི་ལམ་གོལ་གཡོག་ལ་བཀོལ། །ཁང་པའི་བར་ཁྱམས་འཕྱན་པའི་འཁྱམས། །ཡི་གེ་འབྲི་དང་ཟད་པའི་བྲི། །དུས་ཀྱི་བསྐལ་པ་ནོར་སྐལ་ཆེ། །ཡོད་པའི་མཆིས་དང་འགྲོ་བའི་མཆི། །ལུས་ཀྱི་ལྒང་པ་རི་ཡི་སྒང༌། །སྐྲ་སོགས་འཛིངས་དང་མཁས་པའི་མཛངས། །བཟོད་དཀའི་མི་བཟད་ཟད་མི་ཤེས། །དགྲ་སོགས་བཏུལ་དང་ཉེ་བར་བཏུད། །སྣོད་ཆུས་བཤལ་བ་ཕྱི་བཤོལ་བྱས། །ཁ་ཞེང་ཆེ་བ་ཞིང་གི་མུ། །ངག་ལྐུགས་པ་ལ་རྒྱལ་སྐུགས་བྱས། །ཕན་ཚུན་འཕྲད་ནས་འཕྲལ་དོན་བསྒྲུབ། །འཁྲུལ་བའི་དྲི་མ་ཆུ་ཡིས་འཁྲུད། །གོས་བཟང་གཤའ་མའི་འགབ་ཀྱི་གཤམ། །བྱས་པའི་བགྱིས་དང་བྱེད་པའི་བགྱིད། །རིན་ཆེན་དངུལ་ཁུར་ལུས་པོ་རྔུལ། །ནེའུ་གསིང་དཀྱིལ་དུ་གསོང་པོར་སྨྲས། །བགྲོ་གླེང་ན་ཚོད་བགྲེས་པ་མཁས། །ནོར་གྱི་གཏའ་མར་གཏོས་ཆེ་འཇོག །ཉོ་ཚོང་བྲིན་པ་དེ་དྲིན་ཆེ། །སྟོབས་ཀྱིས་དྲེགས་པ་ཕྱོགས་སུ་གྲགས། །རྩལ་ཤུགས་ཅན་གྱིས་ཟས་ནོར་བསྩལ། །ད་གཟོད་བཟོད་པ་བསྒོམ་པར་བྱ། །ལྟུང་བའི་ཉེས་པ་ཐུང་དུ་བསྟུངས། །དགུག་གཞུག་བྱ་བཞིན་གྲོགས་པོར་སྒུག ། གནོད་པའི་འདྲེ་དང་རིགས་འགྲེ་མཚུངས། །དཀོར་སྒྲིབ་སྦྱོང་ཕྱིར་གནས་སྐོར་གཙོ། །སྒལ་བ་ནུབ་པར་ཆུ་ལ་རྒལ། །ཁྱབ་པའི་འབྱམས་ཀླས་རེག་བྱ་འཇམ། །བསྡུ་བའི་སྡོ་བ་སྲ་བའི་རྡོ། །དབྱར་ག་ཚུན་ལ་གཡར་བོ་གྱིས། །རྣམ་གཡེང་བྱ་ཕྱིར་གཡང་སར་བལྟས། །སྐར་མ་འོད་ཟེར་དཀར་པོ་ཅན། །བཞོན་པ་རྟ་བཟང་ཞོན་ནས་རྒྱུག །ཟློག་པ་བྱས་ནས་རྩོད་པ་བཟློག །བརྟན་པར་བྱ་བ་རྒྱལ་བསྟན་མཆོག །བཀའ་སྩལ་འབད་རྩོལ་ཆེན་པོས་སྒྲུབ། །དགྲས་བྲུབས་གྱིས་ལ་དྲིས་དྲུབས་མཛོད། །གྲོ་ནས་སྔ་དྲོ་ཕྱི་དྲོ་ཐོབ། ། འགྲོགས་ཏེ་འབྲོག་དགོན་གནས་སུ་སོང༌། །སྐྲ་བྲེགས་ཁྲུས་བྱས་བཀྲག་མདངས་རྒྱས། །ཤ་ལྦ་སྦལ་བ་འདྲ་བ་སྦས། །མཚལ་སོགས་ཚོན་རྩི་ཡོད་དོ་འཚལ། །དགྲ་བོ་ཐུལ་ཞེས་སྒྲ་སྙན་བསྒྲགས། །རྒྱལ་རྔ་ལན་གྲངས་ལྔ་བཅུར་བརྡུངས། །རྙེད་འཚོལ་ཇི་སྙེད་ནོར་ལ་བྱ། །མགྲིན་པའི་མགུལ་པ་འགུལ་བཞིན་བརྗོད།། ཆུ་ཡི་ལྟེང་ཀར་རྟིང་པ་གཏད། །དེ་བཞིན་འདྲ་བའི་འཁྲུལ་སྤོང་གཞན། །རྔ་ཡབ་གེ་སར་སིལ་སྙན་དང༌།། མངོན་སུམ་ཕུན་སུམ་ཚོགས་སོགས་ལ། །གས་འཕུལ་མེད་དོ་གཤའ་མ་དང༌། །གཤགས་འགྱེད་སོགས་ལ་མེད་ན་ནོར། །གཡེར་བ་ལྟ་བུ་གང་ཡང་རུང༌། །སྐྱིལ་ཀྲུང་སོགས་ལ་དས་འཕུལ་མེད། །དགུང་ལོ་མཚན་དགུང་ལོང་ཁྲོད་ཀྱི། །དམིགས་བུ་སོགས་ལ་མེད་ན་ནོར། །སྙན་དངགས་སོགས་ལ་གང་ཡང་རུང༌། །ཕྱག་དར་ལག་དར་གད་མོ་དང༌། །སྐྲ་ཤད་སོགས་ལ་བས་འཕུལ་སྤང༌། །བསེར་བུ་སྐྱོ་བསང་རྒྱ་མོ་བཟའ། །ཕྱི་བདར་སོགས་ལ་མེད་ན་ནོར། །སྔོ་བསངས་ལྟ་བུ་གང་ཡང་རུང༌། །ཐ་གྲུ་ཐ་མ་ཚར་དུ་དངར། ། ཚོན་རྩི་སོགས་ལ་མས་འཕུལ་སྤང༌། །མཐེ་བོང་མཚེ་མ་སྔོ་སྨན་མཚེ། །ཁྱིམ་མཚེས་སོགས་ལ་མེད་ན་ནོར། །ཐུན་མོང་སོགས་ལ་གང་ཡང་རུང༌། །ཚོང་འདུས་ཁམས་དང་ཚོགས་པ་ཚོམས། །ཕྲ་མ་ཁོན་འཛིན་ཁྲོ་བ་ཁྲོས། །རིམ་གྲོ་ཕྲ་མོ་རྡུལ་ཕྲན་དང༌། །ཕོངས་པ་སོགས་ལ་འས་འཕུལ་སྤང༌། །མཐའ་འཁོབ་འཁྲི་ཤིང་འཁུར་བ་དང༌། །ཚུལ་འཆོས་སོགས་ལ་མེད་ན་ནོར། །ཕྲིན་ལས་ཕྲེང་སོགས་གང་ཡང་རུང༌། །ཡི་གེ་མྱུ་གུ་ལུ་གུ་རྒྱུད། །ཤཱཀྱ་སོགས་ལ་ག་མཐའ་སྤང༌། །ཕྲག་དོག་ཕྲུག་གུར་མེད་ན་ནོར། །པུས་མོའི་ལྷ་ང་སྒོ་ང་དང༌། །སླ་ང་སོགས་ལ་ང་མཐའ་སྤང༌། །ཡི་དམ་ཡི་རང་ཡི་དྭགས་དང༌། །སྲི་ཞུ་སོགས་ལ་ད་མཐའ་ནོར། །སྐད་ཅིག་ལྟ་བུ་གང་ཡང་རུང༌། །སེ་མོ་དོ་ལ་ན་མཐའ་སྤང༌། །བྱན་མོ་ལྟ་བུར་མེད་ན་ནོར། །ལྷ་བཙུན་བཟའ་བཏུང་གདུ་བུ་དང༌། །ལེ་རྒན་སོགས་ལ་བ་མཐའ་ནོར། །རྒྱ་འདྲེ་ཁ་མཆུ་ར་མདའ་དང༌། ། ར་མཉེ་ན་བཟའ་རྩྭ་མཆོག་གྲོང༌། །རྒྱ་མཚོ་སོགས་ལ་མ་མཐའ་སྤང༌། །ལྷ་རྗེ་མདོ་རྒྱུད་ང་རྒྱལ་ཅན། །བྱ་རྒོད་རྡོ་རྗེ་མཐའ་རྟེན་དང༌། །ལྷ་རྟེན་སོགས་ལ་ར་མཐའ་ནོར། །དུར་ཁྲོད་མདོར་བསྡུས་ལ་མེད་ནོར། ། བདེར་གཤེགས་སོགས་ལ་གང་ཡང་རུང༌། །སྙུན་གྱི་གསོས་སྨན་ཁ་དྲོ་དང༌། །གྲྭ་ལྔ་སོགས་ལ་ལ་མཐའ་ནོར། །རིག་སྔགས་གསུང་རབ་མཁྱེན་རབ་དང༌། །ནམ་མཁའ་གོ་འཕང་ཁྲི་འཕང་མཆོག །བསྐྱེད་རིམ་རྫོགས་རིམ་འདུ་ཤེས་དང༌། །ཉམ་ཆུང་ཉམ་ཐག་ཉམ་ང་བ། །ལོག་རྟོག་སོམ་ཉི་འཇིག་རྟེན་དང༌། །ཆོམ་རྐུན་སོགས་ལ་ས་མཐའ་སྤང༌། །ལྷས་བྱིན་ཀླས་བྱིན་གདམས་ངག་དང༌། །རྣམ་འཇོམས་སོགས་ལ་མེད་ན་ནོར། །རྒྱུད་མང་གོ་རིམས་བཟངས་པོ་དང༌། །འཁོར་ལོས་སྒྱུར་སོགས་གང་ཡང་རུང༌། །ཀླད་ཀོར་སྟོད་ཀོར་གདུབ་ཀོར་དང༌། །པད་ཀོར་ཐན་ཀོར་འོད་ཀོར་ཕྲེང༌། །ཨ་མྲ་སོགས་ལ་ས་མགོ་མེད། །ངུར་སྨྲིག་སྨིག་རྒྱུར་མེད་ན་ནོར། །བ་བཏགས་ཀྭ་ཡེ་ཁྭ་ཏ་དང༌། །གྲྭ་པ་ཆོས་གྲལ་བཅཱོ་ལྔ་དང༌། །བཅཱོ་བརྒྱད་ཉྭ་བཞི་དྭ་ཕྲུག་དང༌། །ཕྱྭ་གཡང་ལན་ཚྭ་མགོ་ཡི་ཞྭ། །ཟྭ་ཚོད་རྭ་ཅོ་ལྭ་བ་གྱོན། །ཤྭ་འོད་ལྷྭམ་དང་ཧྭ་ཤང་ངོ༌༑ ༑སུམ་ཅུ་དྲུག་ཅུ་བདུན་ཅུ་དང༌། །བརྒྱད་ཅུ་རྣམས་ལ་བས་འཕུལ་མེད། །ཆིག་བརྒྱ་ཉིས་བརྒྱ་སུམ་བརྒྱ་དང༌། །ཆིག་སྟོང་སོགས་ལ་གས་འཕུལ་སྤང༌། །གཉིས་པ་གསར་རྙིང་བརྡ་ཁྱད་ནི། །བླ་ནི་སྟོད་དང་མཐིང་ནི་སྨད། །གམ་ཡོ་ཉེ་འཁོར་སྨྱང་བ་བརྐྱང༌། །ག་ཞ་བཞད་གད་ཡ་ལད་ཁྲབ། །གྱུར་ཅིག་གུ་ནི་སྨོན་པ་དང༌། །ཐ་ཚིག་ཚིག་དོན་ནོད་པ་ཐོབ། །བསྟི་བ་ངལ་གསོ་བརྣག་པ་བསམ། །འོན་ཏང་འོན་ཀྱང་བཀྲི་བ་འཁྲིད། །ཕྱམ་ཕྱད་མཉམ་ཉིད་བགྲོ་བ་གྲོས། །བསྟར་བ་བྱི་དོར་ཐ་རམ་ངན། །གཏིང་ཕྱིན་དཔྱིས་ཕྱིན་བསྙིལ་བ་དོར། །འཆབ་པ་གསང་བ་འཁུ་བ་སྡང༌། །གྱ་ཙོམ་མ་བརྟགས་བཅབས་པ་སྦས། །རྣ་བླགས་རྣ་གཏོད་ཐ་ཆད་ངན། །སྨྲེ་བ་ངན་སྨྲས་སྨྲེང་བ་སྨྲ། །དྲལ་བ་ཞིག་པ་མེ་འཇེབས་རྩུབ། །བྱེར་བ་སོང་བ་བརྟས་པ་རྒྱས། །ད་ཀོ་ད་ནི་འདི་ཀོ་འདི། །ཁྱོ་ཤུག་བཟའ་ཚོ་མནོས་པ་བསམ། །གྱ་ནོམ་ཕུན་ཚོགས་སྣེལ་ཞི་འཕྲེད། །བྲུ་ཚ་བཀྲེས་པ་བརྣན་ངོས་གཟུང༌། །གཡེར་བོ་མཁས་པ་བསྐྱུད་པ་བརྗེད། །ནེམ་ནུར་ཡིད་གཉིས་ཁད་དལ་བུ། །ཡོལ་གོ་སྣོད་དང་ལ་གོར་མགྱོགས། །ཅོ་འདྲི་མཐོ་འཚམ་གཞེར་བ་བསྟེན། །གཞུར་བརྟག་ཟུར་ཟ་མོལ་བ་གྲོས། །ཉེར་བསྡོགས་སྟ་གོན་གནམ་རུ་གཞུ། །ཉག་ཕྲན་མདའ་ལ་བཀར་བཏགས་ཁྲིམས། །གོར་མ་ཆག་པ་ཐེ་ཚོམ་མེད། །ཕྱར་གཡེང་རྣམ་གཡེང་སྒམ་པ་ཟབ། །པུས་འཁྱུད་སྒོམ་ཐག་ཐོར་ཏོ་རྩེ། །ཆབས་ཅིག་ལྷན་ཅིག་ཐ་གྲུ་རྒྱ། །ཚར་ཕྱིན་མཐར་ཕྱིན་གཞར་བ་ཟེར། ། གནམ་པོ་དྲང་པོ་འགེམས་པ་འཇོམས། །རླིབས་པ་རྒྱ་ཆེ་སྙུགས་སུ་ཡུན། །མཆིལ་བ་ལྕགས་ཀྱུ་སྤྱོས་པ་ཁྲོས། །ལ་བཟླས་ཐག་བཅད་གསོང་སྨྲ་དྲང༌། །འབེལ་གཏམ་བཀའ་མཆིད་ཟང་ཟིང་ཟས། །རྟོན་པ་རྗེས་འབྲང་འཕྱོ་བ་ལྡིང༌། །དཔེ་མཁྱུད་ཆོས་སྦས་དམུན་པ་བླུན། །ལ་ཟློ་ཐག་གཅོད་བརྟུན་པ་བརྩོན། །ཕྲུ་མ་དམག་སྒར་བསླན་པ་བསྡུས། །བྱ་མ་རྟ་ནི་བང་ཆེན་པ། །རྨེད་པ་གསོལ་བ་བརྔན་པ་མཆོད། །བྲོ་འཚལ་ནད་པ་སྤྱོན་ཚུར་ཤོག །གཙུག་ལག་སྡེ་སྣོད་དོང་སྟེ་སོང༌། །མཁྱུད་སྤྱད་མན་ངག་ཕྲན་བུ་དང༌། །འཛན་ཕོ་སྐྱེས་པ་བསྙད་པ་བཤད། །འཛན་མོ་བུད་མེད་བརླང་པོ་རྩུབ། །ཆང་ཐུབ་གང་ཟག་དམ་རྒྱ་ཁྲིམས། །ཡ་མ་བརླ་ནི་སྙིང་པོ་མེད། །སྟེས་དབང་སྟོབས་ཤུགས་གནའ་བོ་སྔོན། །དབུ་རྨོག་དབུ་འཕང་བརྐམ་པ་འདོད། །ཀློང་གྱུར་དབང་གྱུར་བསྙུངས་པ་ཉུང༌། །རྐོས་ཐག་ཉག་ཐག་འདོང་བ་འགྲོ། །གྱིམ་ཤིང་རོལ་མོ་བྱོས་ཤིག་གྱིས། །ལྡེམ་པོ་དྲང་པོ་མ་ཡིན་པ། །མཆིས་བྲང་ཆུང་མ་བུས་པ་བུ། །རྟུལ་ཕོད་པ་ནི་སྙིང་སྟོབས་ཆེ༑ ༑སྤྱན་པ་བྱ་ར་བཤུལ་ནི་ལམ། །ལྕེས་རྟེན་སྙད་འདོགས་མེད་པ་བདེན། །དབང་ཐང་སྐལ་བཟང་བརླམས་པ་བསྐྱོད། །ཚིག་གུ་འབྲས་བུའི་སྙིང་པོ་དང༌། །སྐྱོ་སྔོགས་འཁྲུག་པ་གོ་ར་བཙོན། །སྒྲེ་བོ་རྗེན་དང་ར་ནི་གྲལ། །འཁུམས་པ་ཤེས་པ་ཉེ་རེག་ཁྲུས། །སྨན་བཏགས་ཕན་བཏགས་དབྱིག་ནི་ནོར། །འགྲོང་ནི་མཚན་མ་ཆུ་ལོན་རགས། །ཏ་ལ་ལ་ནི་སྒྲོན་མེ་དང༌། །ཟིལ་དངར་བདུད་རྩི་བཅོམ་བསྐྱུང་འཇིགས། ། འཇུངས་པ་ཞེན་ཆགས་ཕྱག་བརྙན་འཁོར། །དཀྱེལ་ཆེ་ཁོངས་ཡངས་ཀ་ཅ་ནོར། །རེག་ཟིག་ཟིན་བྲིས་བསྐྲུན་པ་བསྐྱེད། །ཀྱལ་ཀ་ཀུ་རེ་ཁོ་ལག་ཞེང༌། །སྒྲ་བརྙན་བྲག་ཅ་གདུགས་ཉིན་པར། །དོན་མཐུན་ཚོང་པ་འཁྲུན་ནི་འཕང༌། །ཉེ་ཞོ་མེད་པ་སྐྱོན་མེད་དོ། །གཉའ་བོ་དཔང་པོ་རྩ་ལག་གཉེན། །ཆམ་ངམ་འཇིགས་སྟངས་ཉོད་པ་ཟས། །ཡོང་ཡེ་ངེས་པར་བས་པ་ཟད། །བསྙེམས་པ་ང་རྒྱལ་ཕྱད་པར་རྒྱུན། །ཡུག་པ་རྐང་པ་ཕུག་པ་ལག །རྒྱ་ཅང་སྐ་རགས་འུབས་པ་འདུས། །ཕུང་ཀྲོལ་དོན་མེད་ཕྱིས་བུ་སྣོད། །ཀླུབས་པ་གྱོན་པ་ཆུབ་པ་རྟོགས། །ནོངས་པ་ཉེས་པ་ཤོ་བ་རྫུན། །སློང་ཕོར་ལྷུང་བཟེད་གཡམ་ནི་ཞར། །གཞོགས་སྟེགས་སྒེག་ཆོས་རྨས་པ་ཉམས། །གེལ་བ་ཡལ་ག་དོག་མ་མདུན། །ཐན་ཀོར་ཉེ་འཁོར་ཉེན་ནི་རྨང༌། །ཚ་སྒོ་བ་ཚྭ་འདྲིད་པ་སླུ། །གཟོད་མ་དང་པོ་གཞའ་ཚོན་འཇའ། །གཅམ་བུ་བཅོས་མ་གཞིབ་པ་འཇིབ། །བསྙེན་སྲིང་ཉེ་རིང་འབོག་པ་བརྒྱལ། །བློ་བློང་ཡི་མུག་ཡིབས་སུ་དབྱིབས། །ཆོ་ལོ་རྒྱན་པོ་གཞོངས་ནི་ལྗོངས། ། འཇེབས་པ་སྙན་པ་ནན་ཐུར་ནན། །ལྡོངས་པ་ལོང་བ་ཡུར་ནི་གཉིད། །དམིགས་བུ་ལོང་ཁྲིད་འཛེར་ནི་ཟེར། །འདྲུབ་པ་འཚེམ་པ་དྲུབས་པ་བཙེམས། །སྐྱེས་ཕྲན་དར་བབ་ཆེམས་པ་འཕྲིན། །ཉུལ་བ་འགོར་བ་བཀུམ་པ་བསད། །བརྣོགས་པ་སྦས་པ་རྫི་ནི་རླུང༌། །དྲལ་པོ་མིང་པོ་ཆེ་ཞེ་སྲིང༌། །ལོང་བུ་ཤིང་ཏོག་རྩེན་པ་རོལ། །ལྟག་འོག་གོང་འོག་མཉེལ་བ་ངལ། །སྐྱིན་གོར་གངས་སྦལ་ལམ་རྩངས་པ། །མི་འགོང་སྐྲག་པ་གཏབས་པ་ཁེངས། །བདའ་བ་ཞིམ་པ་བྱུག་རིས་གྲལ། །གཞེས་པ་བཞུགས་པ་ནང་བྱན་གཡོག། ། གཤུང་བ་སྐྱོན་བརྗོད་འཚལ་ཤེས་པ། །སྐྱུ་རུམ་ཚོད་མ་དངགས་ནི་ངག །བཙུན་པར་བྱ་བ་བཀུར་སྟི་མཆོད། །སྤུ་བསྙལ་ཞེ་སྡང་ཞི་བའོ། །ཁ་ཕྱིན་པ་ནི་གྲོས་མཐུན་པ། །ཐོབ་ཀྱིས་འཇལ་བ་གཞན་ནོར་འགུགས། །གཡར་ཁམས་སྐུ་ཁམས་སིམ་པ་བདེ། །གཡར་ཁྲལ་ཞེས་པ་ཁ་ཁྲལ་ལོ། །
    སྨྲས་པ། བཀའ་དང་བསྟན་བཅོས་ལ་སོགས་པའི། །གསུང་རབ་ཀུན་གྱི་ཚིག་དག་ན། །དགོངས་པ་ཇི་བཞིན་དོན་གསལ་ཕྱིར། །དག་ཡིག་འདི་ཙམ་བློར་བླངས་ཏེ། །རིམ་གྱིས་རྒྱས་པ་ཡོངས་བསླབས་ན༑ ༑མཁས་པའི་སྟན་ལ་ངང་གིས་དབང༌། ཡི་གེའི་དོན་ལ་མཁས་གྱུར་ན། །གཞུང་དོན་ཡི་གེ་སོ་སོས་བསྟན། །སློབ་དཔོན་དཔེ་ཆ་ཁོ་ནས་ཆོག །ཚུལ་བཞིའི་ཡ་གྱལ་ཡི་གེའི་དོན། །འདི་ལ་རྟག་ཏུ་ནན་ཏན་བསྐྱེད། །མྱུར་དུ་ཤེས་རབ་རྒྱ་ཆེར་འཕེལ། །ཞེས་པ་འདི་ནི་ཀློང་ཆེན་ཆོས་དབྱིངས་སྟོབས་ལྡན་རྡོ་རྗེས་སྦྱར་བའོ། །  དགེའོ། །
རྩོམ་པ་པོའི་ལོ་རྒྱུས་མདོར་བསྡུས།
    རྒྱལ་དབང་མཚོ་སྐྱེས་རྡོ་རྗེ་སླར་ཡང་མིའི་ཤ་ཚུགས་སུ་བྱོན་པ་མཁས་ཤིང་གྲུབ་པའི་འཁོར་ལོས་བསྒྱུར་བ་ཆེན་པོ་ཀློང་ཆེན་ཆོས་དབྱིངས་སྟོབས་ལྡན་རྡོ་རྗེ་མ་ཕམ་པ་ཕྱོགས་ལས་རྣམ་པར་རྒྱལ་བ་དཔལ་བཟང་པོ་མཆོག་ནི་བོད་རབ་བྱུང་བཅུ་གསུམ་པའི་ཤིང་སྦྲུལ་ཕྱི་ལོ་༡༧༨༥ ལོར་མདོ་སྨད་རེབ་ཀོང་གསེར་མོ་ལྗོངས་ཀྱི་སའི་བྱེ་བྲག་ཞོ་འོང་དཔོན་རུ་ཞེས་པའི་སྡེ་པར་ཡབ་རིན་ཆེན་དང་ཡུམ་མཁའ་འགྲོ་ཡེ་ཤེས་མཚོ་རྒྱལ་གྱི་སྤྲུལ་པའི་ཟློས་གར་ཇོ་མོ་ཡེ་ཤེས་སྒྲོལ་མའམ་མཚན་གཞན་རྒྱལ་ཡུམ་དངོས་གྲུབ་སྒྲོལ་མར་སྐུ་བལྟམས། གོང་པོ་ཡོན་ཏན་དུ་གྲགས། སྐུ་ན་ཕྲ་བའི་དུས་ནས་བཟུང་སྐྱེས་བུ་དམ་པའི་ངང་ཚུལ་ལྷན་སྐྱེས་སུ་མངོན་ཞིང༌། རང་ཡུལ་གྱི་བླ་སྤྲུལ་བཤེས་གཉེན་དུ་མ་ལས་འབྲི་ཀློག་ནས་བཟུང་ཆོས་སྤྱོད་རིག་གནས་དང་བཅས་པ་ལ་བསླབ་བརྩོན་མཛད་པས་ཡོན་ཏན་གྱི་གཏེར་ཁ་བརྡོལ། དེ་ནས་བཀའ་གདམས་བསྟན་པའི་གནས་མཆོག་ར་རྒྱ་དགོན་དགའ་ལྡན་བཀྲ་ཤིས་འབྱུང་གནས་བཤད་སྒྲུབ་དར་རྒྱས་གླིང་དུ་ཤིང་བཟའ་པཎྜི་ཏ་བློ་བཟང་དར་རྒྱས་རྒྱ་མཚོ་སོགས་བཤེས་གཉེན་དུ་མའི་ཞབས་ལ་གཏུགས་ནས་ལུང་སྡེ་སྣོད་གསུམ་ལ་ཐོས་བསམ་དང་ལམ་བསླབ་པ་གསུམ་ལ་ཉམས་ལེན་གྱི་སྒོ་ནས་གྲྭ་རྐྱང་དཀྱུས་མའི་ཚུལ་གྱིས་མི་ལོ་ལྔ་ཙམ་བཞུགས། གནས་ངེས་མེད་དུ་རི་ཁྲོད་ལ་བྱོན་ནས་སྒོམ་སྒྲུབ་མཛད། སྐབས་ཤིག་ནས་ལྷ་དང་བླ་མའི་ལུང་བསྟན་གྱིས་ཐུགས་རྒྱུད་བསྐུལ་ཏེ་ཇི་ལྟར་རྒྱལ་སྲས་རྟག་ཏུ་ངུ་ཡིས་འཕགས་པ་ཆོས་འཕགས་བཙལ་བ་ལྟར་ཐུན་མོང་མ་ཡིན་པའི་བླ་མ་རིགས་ཀྱི་བདག་པོ་དེ་ཉིད་བཙལ་ནས་ཚེ་གཅིག་ལུས་གཅིག་གདོད་མའི་མགོན་པོ་ཀུན་ཏུ་བཟང་པོའི་སར་བགྲོད་པའི་གདམས་པ་ཟབ་མོ་ཞུ་འདོད་ཀྱི་ཐུགས་འདུན་དྲག་པོ་འཁྲུངས། མཁས་པའི་བྱ་བ་འཆད་རྩོད་རྩོམ་གསུམ་དང༌། གྲུབ་པའི་འཕྲིན་ལས་ཞི་རྒྱས་དབང་དྲག་གང་ལ་གང་འདུལ་གྱི་སྒོ་ནས་གདུལ་བྱ་གྲངས་ལས་འདས་པ་ཞིག་རྗེས་སུ་བཟུང་སྟེ་སྨིན་གྲོལ་གྱི་ལམ་ལ་བཀོད། རིས་མེད་རྒྱལ་བའི་བསྟན་པ་སྤྱི་དང༌། ཁྱད་པར་དུ་སྔ་འགྱུར་ཀློང་ཆེན་སྙིང་ཐིག་གི་བསྟན་པ་རིན་པོ་ཆེ་ཕྱོགས་དང་དུས་ཀྱི་མཐའ་ལ་མི་ཉམས་པའི་མཛད་པ་རླབས་ཆེན་བསྐྱངས། 
    གོང་གསལ་གྱི་རྣམ་ཐར་མཚོན་དཔེ་ཙམ་འདི་ནི་མདོ་སྨད་ཆོས་འབྱུང་དང་རོང་པོ་དགོན་ཆེན་གྱི་གདན་རབས་ཞབས་དཀར་ཚོགས་དྲུག་རང་གྲོལ་གྱི་རང་རྣམ་ལས་གསལ་བ་ལྟར་བཏུས་པའོ། །
༄༅། །བོད་ཀྱི་བརྡ་ལ་བརྟེན་ནས་གསུང་རབ་ལ་འཇུག་པའི་སྒོ་ཤེས་བྱ་རབ་གསལ་ཞེས་བྱ་བ་བཞུགས་སོ།།
དཔའ་རིས་འཇིགས་མེད་དམ་ཆོས།(དུས་རབས་༡༨)
༄༅། །ན་མོ་གུ་རུ། ཀུན་གཟིགས་བརྩེ་ཆེན་ཐབས་མཁས་པས། །མིང་བརྡ་ཐ་སྙད་སྣ་ཚོགས་ཀྱིས། །ཆོས་དང་ཆོས་མིན་རྣམ་ཕྱེ་སྟེ། །འདོམས་མཛད་འགྲོ་བའི་བླ་མར་འདུད། །བོད་ཀྱི་བརྡ་ལ་བརྟེན་ནས་ནི། །ཤེས་བྱའི་རྣམ་དབྱེ་རྟོགས་པའི་ཐབས། །ཀཱ་ལི་སུམ་ཅུ་རྐྱང་པ་དང༌། །ག་ང་ད་ན་བ་མ་འ། །ར་ལ་ས་ཡི་རྗེས་འཇུག་ཅན། །ག་ད་བ་མ་འ་ཡི་ནི། །སྔོན་འཇུག་ཅན་དང་ར་ལ་སའི། །མགོ་ཅན་ཡ་ར་ལ་ཝ་ཡི། །འདོགས་ཅན་རྣམས་ལ་ཨི་ཨུ་ཨེ། །ཨོ་བཅས་དབྱངས་ཡིག་བཞི་པོ་རྣམས། །ཇི་ལྟར་ཐོབ་པའི་གོ་རིམ་བཞིན། །མ་འཁྲུགས་གསལ་བར་འདིར་བཤད་བྱ། །
ཀ༽ ཀ་བ་ཀ་ར་ཀ་ལིང་དང༌། །ཀ་ཅ་ཞེས་པ་དངོས་སྤྱད་དང༌། །ནོར་སྤྱིའི་མིང་ངོ་ཀུ་རེ་ནི། །ཀྱལ་ཀའོ་ཀུ་ཡ་ཀུ་ཅོ་དང༌། །ཀུ་བ་དང་ནི་མདོག་ཀ་རུ། །ད་ཀོ་ད་ནིའོ་ཀོ་ཅི་སྟེ། །འདི་ཀོ་འདི་ནིའོ་ཀོ་ལོང་དང༌། །ཀོ་ལྤགས་ཀོ་ཀྲད་དར་ཡ་ཀན། །བད་ཀན་ཁང་པའི་ལན་ཀན་དང༌། །གླང་ཆེན་ཐལ་ཀར་ཡུངས་ཀར་ཟ། །ཀེག་གིས་ལངས་དང་ཀོག་ནས་འགྲོ། །ཀོག་ཙེ་རྒྱའམ་རྙི་དང་རྙོང༌། །ཀེང་རུས་དང་ནི་མིག་ཀོང་མོ། །མར་མེ་འབུལ་བའི་ཀོང་བུ་དང༌། །ཀུན་ཏུ་བཟང་པོ་སྨན་ཤིང་ཀུན། །ཀུན་རྫོབ་ཀུན་སློང་མང་ཚིག་ཀུན། །ཀུན་ནས་ཀུན་ཏུ་ཀུན་ལ་བརྩེ། །ཀུན་དཀྲིས་ཉོན་མོངས་ཀུན་དོང་ཙོང༌། །ཀུན་རྨོངས་ཉེར་གཉིས་ཀུན་འགྲོ་ལྔ། །ཀུན་ཉོན་ཀུན་ནས་ཉོན་མོངས་པ། །ཀེ་འུ་རི་སྒོག་དོ་ཀེར་ནི། །ཐོར་ཅོག་ཡིན་ནོ་མཛུབ་མོ་ཀེར། །སྟོད་ཀོར་འོད་ཀོར་ཀླད་ཀོར་དང༌། །པད་ཀོར་རྣ་ཀོར་གདུབ་ཀོར་དང༌། ། ཀོས་ཐག་ཅེས་པ་ཉམ་ཐག་པའོ། །ཀོས་ཀོ་ལ་ནི་ཀོ་སྐོ་ཡང༌། །ཟེར་རོ་དེ་དག་ཀ་རྐྱང་སྡེའོ། །
    དཀུ་ནི་ལུས་ཀྱི་སྟ་ཟུར་ཏེ། །དཀུ་ཟླུམ་པ་དང་དཀུ་མ་རྙོངས། །དཀུ་སྐབས་ཕྱིན་དང་དྲི་དཀུ་ནི༑ ༑དྲི་མི་ཞིམ་དང་དྲི་ཚ་བའོ། །དཀུ་མཉེས་པ་ཡིས་མཆི་མ་དཀུ། །དཀུ་སྟེ་ཞེས་པ་ལྷག་སྟེའོ། །དཀན་གཟར་དཀའ་ཐུབ་དཀའ་བའི་གནས། །དཀའ་འགྲེལ་དཀའ་ཚེགས་དཀའ་བ་སྤྱད། །དཀར་པོ་དཀར་ཆག་ཐོ་ཡིག་གོ །དཀོན་མོད་དཀོན་མཆོག་ཤིན་ཏུ་དཀོན། །དཀོར་ནི་ནོར་གྱི་སྤྱི་མིང་ངོ༌། །དཀོས་ཐག་ཅེས་པ་ཉམ་ཐག་གོ །དེ་དག་དས་འཕུལ་ཀ་སྡེའོ། །
    བཀུ་བ་ཁུ་བ་གདོན་ཕྱིར་གདུ། །བརྒྱད་པའམ་བརྒྱད་བཀག་སྤྱོ་བའམ། །འཐབ་པའམ་སྨོད་པ་ལ་ཡང་ངོ༌། །ལམ་བཀག་གནང་བཀག་གཞུ་བཀང་བ། །སྣོད་ནི་ཆུས་བཀང་ཟས་ཀྱིས་བཀང༌། །བཀད་ས་ཟས་ཀྱི་གཡོས་ཁང་ཟེར། །ད་ཡི་མཐའ་ཅན་ཐགས་ཀྱི་བཀད། །བཀད་ས་ཞེས་པ་འདུན་ཁང་ངམ།། འདུག་སའམ་འཚོགས་ས་ཞེས་པ་འོ། །ལུས་བཀན་པ་དང་ལག་པ་བཀན། །གོས་བཀབ་བཀའ་བབས་བཀའ་སྩལ་པ། །བཀའ་གདམས་བཀའ་འགྲོས་བཀའ་དྲིན་བསྐྱངས། །བཀའ་མཆིད་བཀའ་དྲིན་བཀའ་བསྒོ་བ། །བཀའ་བློ་མི་བདེ་ཞེས་པ་ནི། །སྐྱོན་ཆགས་འབྲས་མེད་སྨྲ་བའོ། །དམིགས་ཀྱིས་བཀར་དང་ལོགས་སུ་བཀར། །བཀར་བཏགས་པ་ནི་ཁྲིམས་བསྒྲགས་པ། །ཁྲལ་བཀལ་ཁལ་བཀལ་སྐུད་པ་བཀལ། །ཤིང་བཀས་གཞུ་བཀུག་བྲོས་པ་བཀུག །ཤུན་པ་བཀོག་དང་སྤ་བཀོང་བ། །བཀོད་པ་བཟང་དང་བདེ་ལ་བཀོད། །གྱེན་དུ་འཕྱུར་བའི་བཀོད་མའི་ཆུ། །བཀོན་པ་ཁྲོ་བའོ་བསད་པའི་བཀུམ།  །མང་པོས་བཀུར་དང་བཀུར་སྟི་བྱེད། །བསྙེན་བཀུར་བྱེད་དང་ལོགས་སུ་བཀོལ། །ཟུར་དུ་བཀོལ་དང་བྲན་དུ་བཀོལ། །སྣོད་སྤྱད་བཀོལ་དང་བཀོལ་བདེ་བ། །བཀུས་ཏེ་བོར་བའི་སྨན་ཞེས་པ། །གདུས་ཏེ་ཁུ་བ་བཏོན་པའི་སྨན། །དེ་དག་བས་འཕུལ་ཀ་སྡེ་འོ། །
    རྐ་ནི་ཆུ་ལམ་རྫས་བརྐུ་བ། །ས་རྐོ་བགྲོད་བྱེད་རྐང་པ་དང༌། །རྐང་དམར་ཟ་ཞིང་རྐན་སྒྲ་སྒྲོགས། ། འདོད་ལ་བརྐམ་པ་འདོད་ཞེན་དང༌། །བརྐམ་ཆགས་འདོད་ཆགས་ལུས་ཀྱི་རྐེད། །རྐུན་པོ་ཆོམ་རྐུན་རྐོན་པ་འཛུགས། །རྐུབ་ནི་ལུས་ཀྱི་ཆ་ཤས་དང༌། །ནོར་བརྐུས་པ་དང་ས་བརྐོས་པ། །ར་མགོ་ཅན་གྱི་ཀ་སྡེ་འོ། །
    རང་རྐྱ་ཐུབ་དང་ཆིག་རྐྱ་ཐུབ། །རྐང་བརྐྱངས་ལག་བརྐྱངས་རི་དྭགས་རྐྱང༌། །སྲབ་རྐྱང་ཆིག་རྐྱང་སྣོད་སྤྱད་རྐྱན། །གན་རྐྱལ་མི་འགྱེལ་རྐྱལ་བ་ཡིས། །ཆུ་ལ་ཉ་ལྟར་རྐྱལ་བར་བྱེད། །རྐང་རྐྱོང་ལག་རྐྱོང་རྐེད་པ་རྐྱོང༌། །རྒྱུ་ཡི་རྐྱེན་དང་མཐུན་པའི་རྐྱེན། །བསྙུན་གྱི་རྐྱེན་སྨན་རྐྱེན་རྩིའང་ཟེར། །ར་མགོ་ཡ་བཏགས་ཀ་སྡེའོ། །
    ལྐུགས་པ་མི་སྨྲ་ལྐོག་མ་འགུལ། །ཕྱུགས་ཀྱི་ལྐོག་ཤལ་ལྐོག་གྱུར་ཆོས། །ལྐོག་ཏུ་འདུག་སོགས་ལ་མགོ་དང༌། །ལྡན་པའི་ཀ་ཡི་སྡེ་ཚན་ནོ། ། 
    སྐད་ཅིག་མ་དང་སྐ་རགས་དང༌། །སྐ་བ་གར་བའམ་རོའི་ཁྱད་པར། །རྒྱུ་སྐར་སྐག་དང་ཐུགས་དམ་བསྐང༌། །མ་ཚང་ཁ་བསྐངས་རེ་བ་བསྐངས། །ལྷ་ཡི་སྐད་དང་ཀླུ་ཡི་སྐད། །འདི་སྐད་ཇི་སྐད་དེ་སྐད་སྨྲ༑ ༑ཡིན་རེ་སྐན་ནི་མནའ་དོར་བའོ། །དུས་སྐབས་གནས་སྐབས་ཚེ་སྐབས་དང༌། །སྐབས་འདིར་སྐབས་ཕྱེ་སྐམ་སར་ཐོན། །འཛིན་སྤྱད་སྐམ་པ་སྐར་མ་དང༌། །སྐར་ཁུང་སྐལ་ལྡན་ཟས་སྐལ་དང༌། །བསྐལ་པ་དང་ནི་བསྐལ་ཆེན་དུས། །བསྐལ་དོན་བར་དུ་ཆོད་པ་འམ། །རྒྱང་རིང་བ་འོ་ཐེམ་སྐས་དང༌། །སྐུ་གཟུགས་ལ་ནི་བྱུག་པ་བསྐུ། །སྐེ་ནི་ལུས་ཀྱི་མགྲིན་པ་འོ། །དཔོན་དུ་བསྐོ་དང་ལས་ལ་བསྐོ། །སྐུགས་སུ་བཙུགས་པ་རྒྱལ་བཙུགས་པ། །སྐོག་པ་ཤུན་པའོ་སྦས་པའི་བསྐུངས། །གབ་པའི་བསྐུངས་དང་ཐུགས་དམ་སྐོང༌། ། རེ་བ་སྐོང་དང་ཁ་སྐོང་བ། །སྐུད་པ་དམག་སྐུད་སྣུམ་སྐུད་པ། །སྐེད་པ་སྐེད་ཆིངས་སྐེད་ལ་གཟེར། །སྐུན་བུ་ཞེས་པ་གཞོང་བུའམ། །སྐུན་བུ་ཀོང་བུའི་མེ་ཏོག་གི །སྐོན་བུ་ཐོགས་ཏེ་གོས་བསྐོན་པ། །བྱ་སྐོན་ཞེས་པ་བྱ་རྒྱའི་མིང༌། །སྐོབས་སུ་ཆུད་པ་ཞེས་པ་ནི། །བྱ་དཀའ་བ་འོ་ཡན་ལག་བསྐུམས། །རིད་པའི་སྐེམ་དང་སྐེམ་བྱེད་དང༌། །སྐོམ་པས་གདུངས་དང་སྐུར་འདེབས་དང༌། །འཕྲིན་བསྐུར་དབང་བསྐུར་སྐོར་བ་བྱེད།། མཐའ་བསྐོར་སྐུལ་བྱེད་བསྐུལ་མ་འདེབས། །ཐུགས་དམ་བསྐུལ་བས་ཆོས་འཁོར་བསྐོར། །ཆུ་བསྐོལ་སྣུམ་བསྐུས་བྱུག་པ་བསྐུས། །དཔོན་དུ་བསྐོས་དང་དགེ་བསྐོས་སོགས། །ས་མགོ་ཅན་གྱི་ཀ་སྡེའོ། །
    སྐྱ་རེངས་སྐྱ་བ་རུ་སྐྱ་དང༌། །སྐྱ་རྦབ་སྐྱ་རྒྱལ་བྱ་སྐྱ་ཀ །སྐྱི་བུང་སྐྱི་བུན་སྐྱི་གཡའ་བ། །སྐྱི་དཀར་ནོར་བསྐྱི་སྐྱུ་རུ་ར། །སྐྱུ་རུམ་ཚོད་མའོ་སྐྱུ་གང་དང༌། །འཐེབ་ཀྱུ་སྐྱེ་བ་སྐྱེ་མཆེད་དང༌། །སྐྱེ་ཚེ་འབྲུ་ཡིན་ཡིད་སྐྱོ་བ། །ཡིད་སུན་པ་ཞེས་བྱ་བར་བཤད། །སྐྱོ་ཤས་སྐྱོ་ངལ་སྐྱོ་ངས་དང༌། །སྐྱོ་སྔོགས་འཁྲུག་ལོང་སྐྱོ་སངས་དང༌། །སྐྱོ་མ་ཕྲ་མའམ་ཕྱེ་བ་དང༌། །བཏུང་བའི་སྐྱོ་མ་སྐྱང་ནུལ་ནི། །ཞལ་བའོ་བུ་བསྐྱངས་དྲིན་གྱིས་བསྐྱངས། །བསྐྱང་དུ་མེད་པ་དཔག་ཏུ་མེད། །སྐྱབས་གནས་སྐྱབས་འགྲོ་ཆོས་ལ་བསྐྱབས། །ལྷུང་བཟེད་མི་བསྐྱམས་ཡང་ཡང་བསྐྱར། །ཆུ་སྐྱར་བྱ་ཡིན་གནས་སུ་བསྐྱལ། །འཕོ་སྐྱས་བྱེད་དང་སྐྱས་འདེགས་པ། །འཕོས་པའི་བསྐྱས་དང་སྐྱིགས་བུ་དང༌། །སྐྱུགས་བྲོ་བ་དང་ཆུ་སྐྱེགས་དང༌། །རྩིས་ཀྱི་སྐྱེག་དང་རྒྱ་སྐྱེགས་དང༌། །རི་སྐྱེགས་བྱ་ཡིན་ལྕགས་ཀྱི་སྐྱོགས། །སྲབ་སྐྱོགས་དང་ནི་བྱ་སྐྱུང་ཀ །ཁེངས་པ་བསྐྱུངས་དང་བྱ་བ་བསྐྱུངས། །བཅོམ་བསྐྱུངས་ཁ་རོག་འདུག་པའམ། །འཇིགས་ནས་དམའ་བར་སྨྲ་བ་འོ། །ཁ་སྐྱེངས་ཕྱུགས་སྐྱོངས་འཚོ་སྐྱོང་ངོ༌། །འཁོར་སྐྱོང་ཆོས་སྐྱོང་བདེ་སྐྱིད་པ། །བསྐྱུད་པ་བརྗེད་པའོ་སྐྱེད་མོས་ཚལ། །བཅོས་མའི་ཚལ་ཏེ་སྐྱེད་ཤིང་ངོ༌། །བསྐྱེད་བྱ་སྐྱེད་ཆེ་སེམས་བསྐྱེད་པ། །སྐྱེད་བྱེད་རྒྱ་བསྐྱེད་མི་བསྐྱོད་པ། །སྐྱིན་པ་ཞལ་སྐྱིན་ཞལ་ཚབ་བོ། །སྐྱིན་གོར་གངས་སྦལ་ལམ་རྩངས་པ།། མགྱོགས་པའི་སྐྱེན་དང་འཕོང་སྐྱེན་པ། །ཉེས་པའི་སྐྱོན་མེད་རྟ་ལ་བསྐྱོན། །བྲག་སྐྱིབས་བྱ་སྐྱིབས་སྐྱོབ་པ་བཞུགས། །སྐྱོབས་ཤིག་ཞལ་སྐྱེམས་གསེར་སྐྱེམས་དང༌། །ཆུ་སོགས་སྐྱོམས་ཤིག་སྣོད་མི་བསྐྱོམ། །རོ་བསྐྱུར་བ་དང་བྱ་བ་བསྐྱུར། །གཡང་དུ་བསྐྱུར་དང་སྐྱེར་བ་ཤིང༌། །འདབ་པའི་སྐྱོར་དང་ཆུ་སྐྱོར་བ། །འཁྱིལ་བའི་བསྐྱིལ་དང་སྐྱེལ་མ་དང༌། །སྐྱོལ་ཅིག་བསྐྱིས་པའི་ནོར་འདི་དག །རྒྱུ་ལས་སྐྱེས་དང་སྐྱེས་པ་ཕོ། །སྐྱེས་འདི་ཕུལ་ལ་སྐྱོས་མ་ལོངས། །སྙན་སྐྱོས་ས་མགོ་ཡ་བཏགས་ཀའོ། །
    སྐྲ་ནི་མགོ་ལ་སྐྱེས་པ་སྟེ། །སྐྲ་ཤད་ཀྱིས་ནི་སྐྲ་བཤད་བྱ། །སྐྲི་ཞིག་ཅེས་པ་ནི་ཐོང་ཞིག །བསྐྲུ་བ་གཞན་ལ་ཐབས་ཀྱིས་འབྲད། །ཟས་ལ་བསྐྲུ་དང་འཇིགས་སྐྲག་དང༌། །སྐྲངས་པའི་ནད་དང་གཞན་དུ་བསྐྲད། །སྐྲན་ནི་ནད་ཡིན་སྐྲོད་པར་བྱེད། །བསྐྱེད་པའི་བསྐྲུན་དང་ཟས་ལ་བསྐྲུས། །ས་མགོ་ར་བཏགས་ཀ་སྡེ་འོ། །
    གཡའ་ཀྱི་མ་དང་ཞབས་ཀྱུ་དང༌། །ཀྱི་ཧུད་ཀྱོ་བ་ལྕགས་ཀྱུ་འོ། །ཀྱེ་མ་ཀྱེ་ཧོ་འོན་ཀྱང་དང༌། །ཀྱལ་ཀ་བྱེད་ཅིང་ཀྱལ་བ་སྨྲ། །ཀྱག་ཀྱོག་ཤིང་སོགས་ཡ་བཏགས་ཀའོ། །
    དཀྱུ་སར་རྟ་དཀྱུས་དཀྱོགས་བཤད་དང༌། །དབུས་ཀྱི་དཀྱིལ་དང་དཀྱིལ་འཁོར་དང༌། །དཀྱེལ་ཆེ་བ་ནི་ཁོངས་ཡངས་པ། །དཀྱུས་རིང་དཀྱུས་མ་དས་འཕུལ་བའི། །ཡ་བཏགས་ཀ་ཡི་སྡེ་པ་འོ། །
    འོད་ཟེར་བཀྱེ་དང་ཕོ་ཉ་བཀྱེ། །སྟོན་མོ་བཀྱེ་དང་གཡུལ་བཀྱེ་བ། །ཚོན་བཀྱེ་བ་དང་སྤྲུལ་པ་བཀྱེ། །བཅིངས་པའི་བཀྱིགས་དང་ཕྱིར་བཀྱེད་པ། །བཀའ་བཀྱོན་བས་འཕུལ་ཡ་བཏགས་ཀའོ། །
    རུས་ཀྲང་ལྷམ་ཀྲད་ཀྲིག་ཀྲིག་ཞབས། །ཀྲོག་ཀྲོག་སྐྱིལ་མོ་ཀྲུང་བཅས་པ། །འཐབ་ཀྲོལ་ཕུང་ཀྲོལ་གནོད་རྒྱུའོ། །ར་བཏགས་ཀ་ཡི་སྡེ་ཚན་རྫོགས། །
    ལམ་དུ་དཀྲི་དང་ཆས་ཀྱིས་དཀྲི། །སྐུད་པས་དཀྲི་བ་གཏམས་དཀྲིགས་གྲངས། །སྤྲིན་དཀྲིགས་ཆུ་དཀྲུགས་གཡུལ་བཤམས་དཀྲུགས། །གོང་འོག་དཀྲུགས་པ་གོ་རིམ་དཀྲུགས། །ཞོ་དཀྲོགས་པ་ཡིས་རྟ་དཀྲོགས་སོ། །ལྷ་ནི་དཀྲོང་བསྐྱེད་རོལ་མོ་དཀྲོལ། །སྐུད་པས་དཀྲིས་དང་དཀྲིས་མའི་རས། །དས་འཕུལ་ར་བཏགས་ཀ་སྡེའོ། །
    བཀྲ་ཤིས་བཀྲ་བ་བཀྲ་བཟང་བ། །བཀྲི་བ་ཁྲིད་པའམ་ཁ་དྲངས་པ། །ལ་ལར་འགུགས་པ་ལ་ཡང་བཤད། །སྣོད་བཀྲུ་བཀྲག་རྩི་བཀྲག་མདངས་བཟང༌། །རྒྱལ་པོས་བཀྲབས་པ་རྒྱལ་པོ་ཡིས། །མང་པོའི་ནང་ནས་འདམས་པ་འོ། །གཅལ་དུ་བཀྲམ་དང་ཚོང་ཟོང་བཀྲམ། །ཚིག་བཀྲལ་དོན་བཀྲལ་དགོངས་པ་བཀྲལ། །བཀྲེས་རྔབས་ནད་ཡིན་བསད་པའི་བཀྲོང༌། །དབུལ་བའི་བཀྲེན་དང་བཅིངས་པ་བཀྲོལ། །ཚིག་བཀྲོལ་དོན་བཀྲོལ་དགོངས་པ་བཀྲོལ། །མདུད་པ་བཀྲོལ་བ་ལག་པ་བཀྲུས། །སྣོད་བཀྲུས་པ་དང་དྲི་མ་བཀྲུས། །ལྟོགས་པའི་བཀྲེས་དང་བཀྲོས་པ་ནི། །འདམས་པའི་དོན་ནོ་བས་འཕུལ་བའི། །ར་བཏགས་ཀ་ཡི་སྡེ་པའོ། །
    ཀླ་ཀློ་ཀླུ་གཉན་མདོ་སྡེ་བཀླགས། །ཀླག་ཅོར་ཅ་ཅོའོ་ཀླད་རྒྱ་དང༌། །ཀླད་ནི་གོང་ངམ་སྟེང་ལ་ཟེར། །ཀླད་པ་ཀླད་དོན་ཀླན་ཀ་དང༌། །ཀླབ་པ་ཞེས་པ་ནི་ལྭ་བ། །འབྱམས་ཀླས་མཐའ་ཀླས་ཀློག་པ་བ།། ཆུ་ཀླུང་རྦ་ཀླུང་གངྒཱའི་ཀླུང༌། །ནགས་ཀླུང་ཀློང་ཡངས་མཁའ་ཀློང་དང༌། །ཀློང་དུ་གྱུར་ནི་དབང་དུ་གྱུར། །ཀླུབས་པ་ཕུབས་པའམ་གྱོན་པ་སྟེ། །གོས་ཀྱིས་ཀླུབས་སོགས་ལ་བཏགས་ཀའོ། །
    ཀྭ་ཡེ་ཞེས་པ་འབོད་པ་སྟེ། །ཝ་བཏགས་ཀ་ནི་དེར་ངེས་སོ། །
ཁ༽ སྨྲ་སྒོ་ཁ་དང་ཁ་བ་ཅན། །ཁ་དོག་དཀར་དང་རོ་ཁ་བ། །ཁ་བད་ཁ་ཆེམས་ཁ་མཆུ་དང༌། །ཁ་གསག་ཁ་ཉུང་ཁ་དྲག་པ། །ཁ་ཕོ་གཞན་གྱི་ཁ་ཟེར་དང༌། །ཁ་དུམ་ཁ་འཆམ་པའོ་ཁ་མཐུན་པ། །ས་བོན་བཏབ་པ་ཁ་འབུས་པར། །ཁྱེ་འུ་ཁ་ཐོན་ཞེས་ཀྱང་བྱ། །ཉི་མ་འཆར་ཁ་འགྲོ་ཁ་མ། །སྐྱེ་ཁ་མ་ནི་སྐྱེ་ལ་ཁད། །ཁ་ན་མ་ཐོ་བྱད་ཁད་དང༌། །ཕུར་ཁ་མཚོན་ཁ་ཆུ་ཁ་དང༌། །ཁ་རྗེ་ཁ་ཚར་ཁ་འཕངས་པ། །ཁ་ཅིག་མི་སྨྲ་ཁ་རོག་འདུག །ཁ་ཚོན་གཅད་དཀའ་ཁ་འཛིན་བྱེད། །ཁ་ལོ་པ་ཡིས་ཁ་ལོ་བསྒྱུར། །ཚོས་ཀྱིས་ཁ་བསྒྱུར་ཁ་སྦུབས་པ། །ཁུ་དབོན་ཁུ་ཚན་ཁུ་ཚུར་དང༌། །ཁུ་བྱུག་ཁུ་འཕང་ཁུ་བ་བཏུང༌། །ཁུ་འཕྲིག་ཁེའུ་སུས་ཁེ་ཚོལ་གྱིས། །ཁེ་ཉེན་འདམ་དང་ཁོ་བོ་ཅག །ཁོ་རང་ཁོ་ན་ཁོ་ཐག་ཆོད། །ཁོ་ལག་ཅེས་པ་ཞེང་ངམ་སྦོམ། །ཁག་བཞག་པ་དང་ཁག་ཁུར་བ། །ཁག་ཐེག་པ་དང་ཁང་པ་དང༌། །ཁད་ནི་དལ་བུའོ་འགྲོ་ལ་ཁད། །ཁབ་ལེན་རྡོ་ཡིས་ལྕགས་ཁབ་ལེན། །རྒྱལ་པོའི་ཁབ་ནི་རྒྱལ་པོའི་ཁྱིམ། །ཁབ་རལ་ཁམས་གསུམ་ཁམས་བཅོ་བརྒྱད། །ཁམས་བདེ་ཁམས་སྙོམས་ཁམས་འཚོ་བ། །ཁམས་ནི་རིགས་དང་རྒྱུ་དང་དབྱིངས། །ཁམ་ས་ཁམ་ཕོར་ཁམ་གྱིས་བཅད། །རྦད་ཁམ་སྙིང་ཁམ་མདོག་ཁམ་པ། །ཁལ་བཀལ་ཁས་འཆེས་ཁས་ལེན་པའོ། །ཁས་ཞན་ཁས་བླངས་ཁུག་རྟ་དང༌། །བར་གྱི་ཁུག་པ་བཀུག་སྟེ་ཁུག །དགག་བྱ་ཁེགས་དང་ལུས་ཀྱི་ཁོག །ཁོག་འབུབ་ཁུངས་མེད་ཁུངས་བཙུན་པ། །ཁུང་བུ་འབྱུང་ཁུངས་ཁེངས་པ་བསྐྱུངས། །ཆུས་ཁེངས་ཁོང་ཆུད་ཁོང་ཁྲོ་དང༌། །ཁོངས་སུ་གཏོགས་དང་ཁོངས་ཡངས་པ༑ ༑བཅུད་ཀྱིས་ཁོངས་ཤིག་ཁོང་ན་གནས། །ཁུད་པ་སྐྱེས་སམ་ཁུད་པ་རྫོངས། །ས་གཞི་ཁོད་སྙོམས་འཁོན་འཛིན་མེད། །ཁེབས་པའི་གོས་ཁོབས་ཁོམ་པ་ནི། །དལ་བའོ་མི་ཁོམ་མི་དལ་བ། །འཁུར་བ་པོ་ཡིས་ཁུར་བོ་ཁུར། །ཁོར་ཟུག་ཅེས་པ་ནི་ཁོར་ཡུག །ཁོ་ར་ཁོར་ཡུག་ཁོལ་བོ་དང༌། །ཁོལ་མོ་ཆུ་ཚན་ཁོལ་ཕྱིར་རྒྱུ། །ཁོལ་མའམ་བ་ལང་མིག་ཅེས་པ། །སྐར་ཁུང་དཀར་གསལ་མུན་དཀར་ཟེར། །ཁོལ་བུ་ཁོལ་ཕྱུང་ཤིང་ཁོས་ཤིག །ཅེས་པ་ཁ་ཡིག་རྐྱང་པའི་སྡེའོ། །
    མཁོ་བའི་ཡོ་བྱད་ཉེ་བར་མཁོ། །སྔ་མཁོ་བཞིན་ནི་སྔར་བཞིན་ནོ། །མཁན་པོ་ཀློག་མཁན་རོལ་མོ་མཁན། །མཁའ་འགྲོ་ནམ་མཁའ་མཁར་རྫོང་དང༌། །མཁལ་མ་ཞོ་ཤ་མཁལ་མ་དང༌། །མཁས་པ་མཁུར་ཚོས་མཁོས་སུ་ཕབས། །ཞེས་སོགས་མས་འཕུལ་ཁ་སྡེ་འོ། །
    འཁུ་བ་སྡང་བའོ་གཞན་ལ་འཁང༌། །འཁམས་པ་བརྒྱལ་བའོ་འཁར་བ་བརྟེན། །འཁར་གསིལ་འཁར་རྔ་སྐུད་པ་འཁལ། །རྒས་ཤིང་འཁོགས་པ་འདིར་འཁོད་ཅིག །ན་འཁུན་ཤ་འཁོན་ཡུལ་མཐའ་འཁོབ། །འཁོབ་པ་ངན་པའི་དོན་དུའང་བཤད། །བྱ་བ་འཁོབ་པ་ཁྱབ་པའི་དོན། །བློ་ཁུམ་པ་དང་ཡན་ལག་ཁུམ། །འཁུམས་པ་ཐོས་པའམ་གོ་བ་དང༌། །ཤེས་པ་ཞེས་པའི་ཞེ་ས་འོ། །བག་མི་ཁུམ་དང་འཁུར་བ་བཟའ། །ཁུར་བོ་འཁུར་དང་འཁོར་བ་དང༌། །འཁོར་བ་པ་དག་འཁོར་ལོ་བཞིན། །འཁོར་བར་འཁོར་བ་ཟོ་ཆུན་བཞིན། །ཀླད་ལ་མ་འཁོར་འཁོར་གཡོག་དག །ཡིད་འཁུལ་སྐུད་འཁེལ་བྲན་དུ་འཁོལ། །འཁོས་ཀ་ཆུང་སོགས་འས་འཕུལ་ཁའོ། །
    ཁྱི་ཡི་ཁྱི་གུ་དུད་འགྲོའི་ཁྱུ། །ཁྱུ་མཆོག་ལ་ཞོན་ཁྱེ་འུ་དང༌། །ཁྱེ་འུ་སུས་དང་ཁྱེ་འུ་བསུས། །ཤོ་ཁྱེ་ཁྱོ་བོ་ཁྱོ་ག་འོ། །ཁྱོ་ཤུག་གཉིས་ནི་བཟའ་ཚོ་གཉིས། །ཁྱད་གསོད་བརྙས་ཐབས་བྱེད་པ་སྟེ། །ཁྱད་པར་ཅན་དང་ཁྱད་ཆོས་དང༌། །ཁྱད་མེད་ཁྱད་འཕགས་ཁྱད་ཞུགས་པ། །ཁྱབ་བྱ་ཁྱབ་བྱེད་ཁྱབ་འཇུག་ཁྱབ།། ཁང་པའི་ཁྱམས་དང་མནན་པ་ཁྱོག །ཁྱོགས་ཀྱིས་འགྲོ་དང་བྱ་ཁྱུང་དང༌། །སྔོ་དམར་ཚོན་གྱི་དྲུ་གུ་ཁྱོངས། །ཟོ་ཆུན་ཁྱུད་མོ་ཁྱུད་འཁོར་ལོ། །ཁྱེད་ཅག་ཕྱིར་ཁྱེད་ཟས་ཁྱེད་དམ། །ཁྱོད་དང་ཁྱོན་ཡངས་རྒྱ་ཁྱོན་ཆེ། །ཁྱིམ་པ་ཁྱིམ་ཐབས་ཁྱིམ་དུ་བསྡད། །ཁྱེམ་བུའམ་ཁེམ་བུ་ཁ་གཟར་རོ། །ཁྱུར་མིད་མ་བལྡད་མིད་པའོ། །གཞན་དུ་ཁྱེར་དང་ཁྱོར་བ་གང༌། །ཡ་བཏགས་ཁ་ཡི་སྡེ་པ་འོ། །
    མཁྱིད་གང་སོར་ཚད་ལྔ་ལ་ཟེར། །མཁྱུད་སྤྱད་མན་ངག་ཕྲན་བུ་འགའ། །སྦས་ཏེ་འཆད་པའོ་དཔེ་མཁྱུད་ནི། །ཆོས་སྟོན་འོས་པ་ལ་སྦ་བ། །མཁྱེན་པ་མཁྱེན་རབ་ཀུན་མཁྱེན་སོགས། །མས་འཕུལ་ཡ་བཏགས་ཁ་སྡེ་འོ། །
འཁྱགས་ནས་འཁྱམས་ཏེ་ས་མཐར་འཁྱར། །གོམ་སྟབས་འཁྱལ་དང་ངག་འཁྱལ་ནི། །འབྲེལ་མེད་སྨྲ་བའོ་བཅིངས་པའི་འཁྱིགས། །གློག་འཁྱུག་ཆུ་ནས་ཉ་འཁྱུག་པ། །འཁྱོག་པོའི་ཤིང་དང་གནས་སུ་འཁྱོངས། །བློ་ཡིས་འཁྱུད་དང་མགུལ་བར་འཁྱུད། །ཉི་མ་འཁྱིམས་དང་གདུགས་འཁྱིར་བ། །བསྐྱུར་བའི་འཁྱུར་དང་གཞན་དུ་འཁྱེར། །གོམ་ཚུགས་འཁྱོར་དང་ཆུ་འཁྱོར་བ། །ཆུ་འཁྱིལ་བྱ་བ་མཐར་འཁྱོལ་བ། །བྲོས་པའི་འཁྱུས་པ་འས་འཕུལ་ཞིང༌། །ཡ་བཏགས་ཁ་ཡི་སྡེ་ཚན་ནོ། །
    ཁྲ་ཁྲོ་ཅན་ནི་སྤྲོ་ཐུང་པ། །བྱ་ཁྲ་ཁྲ་བོ་ཁྲི་ཕྲག་གྲངས། །ཁྲི་འཕངས་མཐོ་དང་སེངྒེའི་ཁྲི། །ཁྲི་མུན་ཁྲི་གདུགས་ལག་པའི་ཁྲུ། །ཁྲུ་ཏ་ཤིང་དང་འབྲུ་ཡི་ཁྲེ། །ཁྲོ་གཉེར་ཁྲོ་ཆུ་ཁོང་ཁྲོ་དང༌། །ཁྲོ་བོ་ཁྲོ་ལྕགས་ཤ་ཁྲག་དང༌། །གོ་ཁྲབ་ཁྲམ་པ་གཡོ་ཁྲམ་དང༌། །ཁྲམ་ཁ་ཁྲམ་བམ་ཁྲམ་ཤིང་ཐོགས། །ཁྲལ་བཀྲལ་བ་དང་ཁྲལ་གཞལ་བ། །ཁྲལ་འཇལ་དཔྱ་ཁྲལ་ཁྲག་ཁྲིག་གྲངས། །འདབ་ཆགས་ཁྲུང་ཁྲུང་རྗེས་སུ་ཁྲིད། །ལོང་ཁྲིད་མཛུབ་ཁྲིད་དམར་ཁྲིད་དང༌། །ཁྲུད་ཤིང་ཁྲུད་མ་ཁྲུད་ཁུ་དང༌། །རི་ཁྲོད་དུར་ཁྲོད་ནགས་ཁྲོད་དང༌།། ཁྲུན་རིང་ཁྲོན་པ་དང་ཚུལ་ཁྲིམས། །ཆུ་ཁྲེམ་ཁྲོམ་ནས་ཁྲེལ་ཡོད་བྱོས། །ཁྲོལ་ཚགས་དགོངས་ཁྲོལ་བཅིངས་པ་ཁྲོལ། །ཁྲིས་འཇག་ཁྲུས་བྱས་ཁྲོས་པ་མེད། །ཞེས་སོགས་ར་བཏགས་ཁ་ཡི་སྡེའོ། །
    མཁྲང་འཁྱུར་མཁྲིག་མ་ས་མཁྲེགས་པ། །མཁྲིས་པ་མས་འཕུལ་ར་བཏགས་ཁའོ། །
    བརྟེན་པའི་འཁྲ་ས་ཚིག་ལ་འཁྲི། །འཁྲི་ཤིང་དང་ནི་ཁྲལ་སོགས་འཁྲི། །བཀྲུ་བའི་འཁྲུ་དང་འཁྲུ་སྦྱོང་དང༌། །བྲོ་འཁྲབ་གར་འཁྲབ་འཁྲིག་ཚིག་སྨྲ། །འཁྲིག་པ་བསྟེན་དང་རྫོང་ལ་འཁྲས། །སྤྲིན་འཁྲིགས་གཡུལ་འཁྲུགས་ཁོང་བ་འཁྲོག །འཁྲུངས་པ་ཞེས་པ་བལྟམས་པ་དང༌། །མྱུ་གུ་འཁྲུངས་དང་གནས་སུ་འཁྲིད། །གོས་ཀྱི་དྲི་མ་འཁྲུད་ཕྱིར་འཁྲུ། །ཁྲུན་ནི་འཕང་ངམ་སྲིད་ཀྱི་དོན། །ཁྲུན་རིང་མཆུར་རིང་ངམ་དཀྱུས་རིང༌། །ཁྱིམ་ལ་འཁྲེན་དང་མིག་མི་འཁྲེབ། །བྲེད་པའི་འཁྲིམས་དང་འཁྲིལ་བག་ཆགས། །ལུས་ལ་འཁྲིལ་བ་འཁྱུད་པའི་འཁྲིལ། །སྲིད་པའི་འཁྲུལ་འཁོར་ནོར་བའི་འཁྲུལ། །རྣམ་རྟོག་འཁྲུལ་དང་རོལ་མོ་འཁྲོལ། །འཁྲིས་སུ་སྡོད་པ་འས་འཕུལ་བའི། །ར་བཏགས་ཁ་ཡི་སྡེ་པ་འོ། །
    འདབ་ཆགས་ཁྭ་ཏ་ཝ་བཏགས་ཁའོ། །
ག༽ ག་ན་གནས་དང་ག་ཤལ་ཅན། །ག་ཞ་བཞད་གད་ཀྱི་སྒྲ་འོ། །ག་ལ་བ་དེར་ག་ལ་ཡོང༌། །ག་ཤེད་སོང་དང་ག་གེ་མོ། །ག་ག་ཚིལ་བྱེད་ག་ཆད་དུ། །ག་འུ་གུ་ཡངས་གུ་དོག་པ། །གྱུར་ཅིག་གུ་ཡི་གུ་སྨོན་ཚིག །གོ་རེ་ལོང་ནི་གང་བྱེད་པ། །གོ་འམ་གོ་གྱོན་གོ་ཆ་གྱོན། །གོ་འདུན་སྣ་ཚོགས་སམ་གང་མོས། །གོ་ལོག་གོ་ཡུ་བྱ་གོ་བོ། །གོ་རིམ་གོ་ར་བཙོན་རའོ། །ཟེར་ཀྱང་དུད་འགྲོ་གོ་ར་རུ། །འཇུག་ཀྱང་བཙོན་རར་མི་འཇུག་ཕྱིར། །གོ་ར་ལིང་བས་གོ་བཏང་ནས། །བསད་བྱ་བསྐོར་བ་ཡིན་ནམ་སྙམ། །གང་ཞིག་གང་ཡིན་གང་ན་ཡོད། །གང་བུ་ཆུས་གང་བྲེ་གང་དང༌། །གངས་རི་གང་དག་གང་སུ་དག །གང་དུ་འགྲོ་དང་གང་ལ་སོང༌། །གད་མོ་ཆེ་དང་གད་རྒྱངས་སྒྲོགས། །གཡང་སའི་གད་པ་གད་བདར་བྱེད། །གན་རྐྱལ་ལ་གནས་གན་ན་གནས། །རྒྱལ་པོའི་གན་མཛོད་སྦས་པའི་གབ། །ཉེ་འཁོར་གམ་དང་བ་གམ་དང༌། །གམ་ཡོ་ཞེས་པ་ཉེ་འཁོར་རོ། །གསེར་གྱི་གར་བུ་གླུ་གར་མཁན། །རྒྱ་གར་བྲོ་པས་བྲོ་གར་རྩེ། །གལ་གྱིས་ཞེས་པ་ནན་གྱིས་སམ། །རྒྱལ་གྱིས་ཞེས་པའོ་གལ་ལ་ཐུག །གལ་སྲིད་གལ་ཏེ་གལ་ཆེ་བ། །ཤིང་ནི་གས་ཤིང་རྩེ་མོ་གུག །གེགས་མེད་ནམ་གུང་ཉི་མའི་གུང༌།  །འཁོར་གྱི་གུང་སོགས་དབུས་སམ་དཀྱིལ། །བསྟན་བཅོས་གུང་བསྒྲིགས་གུང་མོ་གཉིས། །གསེར་གྱི་གོང་བུ་གོང་དུ་བཞག །གུད་ན་མེད་ནི་ལོགས་ན་མེད། །སྟག་གི་གོད་མ་ཟས་མ་གོད། །གུམ་པ་ཤི་བའོ་གོམ་པ་འདེགས། །བློ་གོམས་གུར་ཁང་གུར་བུ་ནི། །གྲུ་བཞི་པ་འོ་གོར་མོར་འཁོད། །གོར་བུ་ཞེས་པའང་གྲུ་བཞིའོ། །གོར་མ་ཆག་ནི་ཐེ་ཚོམ་མེད། །མངལ་གྱི་གནས་སྐབས་གོར་གོར་པོ། །གོར་མ་རྡོ་ཡིན་ཤིང་གེལ་བ། །གེལ་བ་ཡལ་ག་ལ་ཡང་ཟེར། །མི་ཐུང་གེལ་པ་ལམ་གོལ་འགྲོ། ། གོལ་ས་ཤེས་ཤིང་གུས་པ་སྐྱེ། །གོས་བཟང་དྲི་མས་མ་གོས་པ། །ཞེས་སོགས་ག་ཡིག་རྐྱང་པའི་སྡེའོ། །
    གནམ་གྱི་དགུ་ཚིགས་གྲངས་ཀྱི་དགུ། །དབྱིབས་དགུ་སྐྱེ་དགུ་འདོད་དགུ་དང༌། །ཡོད་དགུ་ཆེ་དགུ་སྣ་དགུ་དང༌། །ཡིད་ཀྱི་དགུ་ལའང་མི་དགེ་མེད། །དགེ་བ་དགེ་འདུན་དགེ་བར་འགྱུར། །དགེ་བསྙེན་དང་ནི་དགེ་བསྙེན་མ། །དགེ་ཚུལ་དང་ནི་དགེ་ཚུལ་མ། །དགེ་སློབ་མ་དང་དགེ་སློང་མ། །དགེ་སློང་དགེ་སྦྱོང་དགེ་བའི་བཤེས། །ཕ་བ་དགོ་དགོ་དགོ་བས་དགས། །དགག་བྱ་སྣོད་དགང་དགབ་པར་བྱ། །དགའ་འདུན་སྐྱེ་བོ་ཕོ་མོ་རྣམས། །དགའ་སྤྲོའི་ཕྱིར་དུ་ཚོགས་པའོ། །དགའ་ལྡན་དགའ་བདེ་ཡིད་དགའ་བ། །ཁལ་དགལ་བ་དང་ལོགས་སུ་དགར། །ཚལ་བར་དགས་དང་མདུན་དུ་དགུག །དགུང་ནི་གནམ་དང་མཚན་མོའི་མིང༌། །དགུང་ཟླ་དགུང་ལོ་དགུང་མོ་དང༌། །དགུང་སྔོན་དགོངས་འགྲེལ་གང་ལ་དགོངས། །དགོང་བ་ཞེས་པ་སྨད་པའི་དོན། །བདེ་ལ་འགོད་ཕྱིར་ཆོས་ལ་དགོད། །ལམ་ལ་དགོད་དང་ཆོས་ལ་དགོད། །རྒྱན་དགོད་དགུན་དུས་དགོན་དུང་ནི། །ཆུ་མེད་པ་འམ་ཚྭ་སྒོ་ཅན། །བ་ཚྭ་ཅན་ནོ་དགོན་པ་ནི། །དབེན་པའི་གནས་སོ་དགུམ་པ་ནི། །གསོད་པའོ་དགེས་པ་དགྱེས་པ་འོ། །དགོས་པ་ཆེ་སོགས་དས་འཕུལ་གའོ། །
    བགོ་བཤའ་རྫས་བགོ་གོ་ཆ་བགོ །གོས་བགོ་བ་དང་གད་མོ་བགད། །སད་པའི་བགམ་ནི་ཚོད་བགམ་སྟེ། །ཚོད་བརྟགས་པའོ་གེགས་བྱེད་བགེགས། །བགོད་རྫས་བགོས་དང་གོ་ཆ་བགོས། །བས་འཕུལ་བ་ཡི་ག་སྡེ༌འོ། །    
དགའ་ཞིང་མགུ་ནས་མགོ་བོ་བཏུད། །མགར་བ་ཡ་མགལ་མ་མགལ་དང༌། །མགོན་པོའི་མགུར་གྱི་བུམ་པ་ལ། །མགུར་ཆུས་བརྒྱན་ཅིང་མགུར་དབྱངས་སྒྲོགས། །གངས་རིའི་མགུལ་དུ་མགུལ་བ་བསལ། །མས་འཕུལ་ག་ཡི་སྡེ་པ་འོ། །
    ཐོག་མའི་མགོ་དང་འགོ་བའི་ལྷ། །འགོ་ན་ཞེས་པ་ནི་ཐོག་མ། །འགོ་བའི་ནད་དང་སྐྱེ་འགག་དང༌། །འགངས་ཆེ་འགན་ཁུར་ལུས་ཀྱི་འགབ། །ཕྱེ་མ་འགམ་པ་འགའ་ཞིག་དང༌། །འགར་ཡང་འགལ་ཚབས་མི་མཐུན་འགལ། །འགལ་དུམ་འགལ་མེ་ཚལ་བར་འགས། །མདུན་དུ་འགུགས་དང་ལམ་འགོག་པ། །འགོག་པ་འགོག་སྙོམས་འགོག་བདེན་དང༌། །འགེངས་བྱེད་སྤྲིན་གྱིས་ནམ་མཁའ་འགེངས། །སེམས་མི་འགོང་བ་མི་ཞུམ་པའམ། །མི་སྐྲག་པ་འོ་འགེད་པ་ནི། །བགོ་བའམ་འགྱེད་པར་བྱེད་པ་འོ། །བདེ་ལ་དགོད་དང་ལམ་ལ་དགོད། །འདུ་འགོད་ཅེས་པ་འགྲོ་འོང་ངོ༌། །གོས་འགེབས་པ་དང་འཆི་བའི་འགུམ། །འགེམས་པ་འཇོམས་པའོ་མགོ་ལ་འགོམ། །ལམ་འགོར་གཡོ་འགུལ་ཁལ་འགེལ་བ། །ཡུལ་དུས་འགོལ་བར་ནད་འགོས་མེད། །འ་ཡིས་འཕུལ་བའི་ག་སྡེ་འོ། །
    སྐྱེས་བུ་རྒ་བ་ན་ཚོད་རྒན། །རྒན་རབས་དང་ནི་ལེ་བརྒན་རྩི། །བརྒལ་བརྟག་བརྒལ་ལན་ཆུ་ལ་རྒལ། །ན་ཚོད་རྒས་དང་ལུས་རྒུད་པ། །དུད་འགྲོ་རྒོད་མ་དམུ་རྒོད་དང༌། །གྲུང་བའི་རྒོད་དང་བྱ་རྒོད་དང༌། །རྒོད་བག་ཅན་དང་སེམས་གཡེང་རྒོད། །ཕོ་རྒོད་པོ་དང་བློ་རྒོད་པོ། །རྒུན་འབྲུམ་རྒོལ་པ་ཕས་རྒོལ་ནི། །ར་ཡིག་ཐོད་དུ་བཅིངས་པའི་གའོ། །
    ཕྱག་རྒྱ་དང་ནི་འདེབས་བྱེད་རྒྱ། །རྒྱ་མཐོངས་རྒྱ་གྲམ་རྒྱ་ཤུགས་དང༌། །སྲོག་སྐྱོབ་རི་རྒྱ་ཀླུང་རྒྱ་སྡོམ། །རྒྱ་ཅང་སྐུད་པ་མང་པོ་ཡིས། །བཏགས་པའི་སྐ་རགས་དབུས་ཁོང་སྟོང༌། །ཆགས་རྒྱ་བུ་ལོན་འདའ་བ་ཡི། །དཔང་རྒྱ་སྟེ་ཡི་གེ་བཅུག་པའོ། །རྒྱ་གར་རྒྱ་ནག་མི་རྒྱ་བོ། །རྒྱ་ཆེ་རྒྱ་ཁྱོན་གྲངས་ཀྱི་བརྒྱ། །བརྒྱ་ལའམ་བརྒྱ་ལམ་ན་ཞེས་པ། །རེ་འགའ་འམ་སྲིད་ཙམ་ན་ཞེས་པའོ། །བརྒྱ་བྱིན་མཆོད་སྦྱིན་བརྒྱ་པ་དང༌། །སྐྱེད་བྱེད་རྒྱུ་དང་རྒྱུ་མཚན་དང༌། །ཀུན་ཏུ་རྒྱུ་དག་རྒྱུ་འགྲུལ་བྱེད། །ནང་ཁྲོལ་རྒྱུ་མ་སྨིག་རྒྱུ་དང༌། །ན་རོ་ཅན་གྱི་རྒྱ་ནི་རྒྱོ། །ལུས་རྒྱགས་རྒྱགས་ཕྱེ་ལམ་རྒྱགས་དང༌། །རྒྱང་བསྲིངས་པ་དང་གྲུ་མོ་བརྒྱངས། །རྒྱང་རིང་རྒྱང་གྲགས་གད་རྒྱངས་དང༌། །རྒྱང་འཕེན་པ་དང་གྲངས་ཀྱི་བརྒྱད། ། བརྒྱད་བཀག་ཁ་སྨྲས་སམ་བཀའ་བཀྱོན། །བརྒྱད་བཀག་སྤྱོ་བ་ལ་ཡང་བཤད། །རྒྱན་པོ་འགྱེད་དང་རྒྱན་གྱིས་བརྒྱན། །ལུས་ཀྱི་རྒྱབ་དང་རྒྱམ་ཚྭ་དང༌། །ཕམ་རྒྱལ་མེད་དང་རྒྱུ་སྐར་རྒྱལ། །འོ་བརྒྱལ་དང་ནི་དྲན་མེད་བརྒྱལ། །རྒྱལ་བ་རྒྱལ་མཚན་རྒྱལ་ཚབ་དང༌། །རྒྱལ་པོ་རྒྱལ་སྲིད་རྒྱལ་བསྐུགས་པ། །རྒྱས་བཏབ་པ་དང་འཕེལ་ཞིང་རྒྱས། །ཕན་ཚུན་རྒྱུགས་དང་ཟས་ཀྱི་རྒྱུགས། །ལུས་ཀྱི་རྒྱུད་པ་གྲུ་རྒྱོངས་པ།། རྒྱུད་མང་སྐྱེས་བུའི་ཤེས་རྒྱུད་དང༌། །རང་རྒྱུད་གཏམ་རྒྱུད་ཕྲེང་རྒྱུད་མཁན། །བླ་མ་བརྒྱུད་པ་བརྒྱུད་མར་འབྱུང༌། །བརྒྱུད་དེ་འོང་དང་རྒྱུན་དུ་ཞུགས། །ཆུ་ཡི་རྒྱུན་དང་དུས་ཀྱི་རྒྱུན། །རྒྱུན་ལུགས་ཞེས་པ་རྒྱུ་འགྲུལ་ལོ། །རྡེག་པའི་རྒྱོབ་དང་ལོ་རྒྱུས་དང༌། །ལམ་རྒྱུས་ཆ་རྒྱུས་རྒྱུས་ཡོད་པ། །རུས་པ་འབྲེལ་བྱེད་རྒྱུས་པ་དང༌། །བསྟར་ལ་བརྒྱུས་དང་འཕྲེང་བ་བརྒྱུས། །ར་མགོ་ཡ་བཏགས་ག་ཡིག་གོ །
    ཆུ་འཛིན་ལྒང་བ་ལ་ལྒ་འོ། །
    རྟ་སྒ་བཅའ་སྒ་སྒུ་སྟེགས་བཙུགས། །སྒུ་དོ་མ་བཅག་སྒེའུ་གཤེར་ནི། །སྒ་རློན་ཡིན་ནོ་སྒོ་ཁང་དུ༑ ༑སྒོ་པ་སྒོ་བསྲུང་སྒོ་གླེགས་བསྡམས། །སྒོ་དྲུང་སྒོ་ང་བག་ཆགས་བསྒོ། །བསྒོ་བ་རྣར་གཟོན་ཞེས་བྱ་བ༑ ༑བསྒོ་བ་དང་དུ་མི་ལེན་པའོ། །བཀའ་བསྒོ་མནའ་བསྒགས་རི་ཡི་སྒང༌། །མཚན་གྱི་སྒང་དང་གྲང་བའི་སྒང༌། །བྱ་བའི་སྒང་ནི་བྱ་བ་ཡི། །དངོས་གཞིའམ་བྱ་བའི་དུས་ལ་བརྗོད། །ལུས་ཀྱི་སྒབ་ནི་ལུས་ཀྱི་སྨད། །སྒམ་པ་ཟབ་པའོ་ཤིང་གི་སྒམ། །སྲོང་བཙན་སྒམ་པོ་བློ་སྒམ་པོ། །བུ་རམ་བསྒར་དང་དམག་སྒར་དང༌། །ལུས་ཀྱི་སྒལ་བ་སྒལ་ཚིགས་དང༌། །སྒུག་སྡོད་ལམ་བསྒུགས་སྒེག་པའི་ཉམས། །སྒོག་པ་མནའ་སྒོགས་སྒོང་སྐྱེས་བྱ། །ཟས་སྒོད་པ་དང་བག་ཆགས་བསྒོད། །སྒོམ་དང་བསྒོམ་བྱ་ཏིང་འཛིན་བསྒོམས། །ལུས་སྒུར་བ་དང་སྒེར་དུ་བསྡད། །བུ་རམ་སྒོར་དང་དབྱིབས་སྒོར་མོ། །སྒུལ་བསྐྱོད་སྒོས་སུ་བག་ཆགས་བསྒོས། །སྒོས་ཀྱི་དཔོན་དང་བཀའ་བསྒོས་པ། །ས་མགོ་ཅན་གྱི་ག་ཡིག་གོ །
    སྒྱུ་འཕྲུལ་སྒྱུ་མ་གཡོ་སྒྱུ་དང༌། །སྒྲུ་རྩལ་སྒྱེ་འུ་སྒྱེ་མོ་སྒྱེ། །དུས་བསྒྱངས་སྒྱུག་མོ་སྒྱོགས་རྡོ་དང༌། ། བསྒྱིངས་དང་སྒྱིད་ལུག་སྒྱིད་སྐྱུར་དང༌། །རྐང་པའི་སྒྱིད་པ་ཐབ་སྒྱེད་བུ། །གཞན་དུ་བསྒྱུར་དང་འཁོར་ལོས་བསྒྱུར། །ཁ་དོག་བསྒྱུར་དང་ཁ་ལོ་བསྒྱུུར། །བསྔོ་བ་སྨོན་ལམ་གྱིས་ཁ་བསྒྱུར། །བློ་བསྒྱུར་ཆུ་ཡི་འོལ་ཁ་བསྒྱུར། །གན་རྐྱལ་བསྒྱེལ་དང་ཤིང་བསྒྱེལ་བ། །ས་མགོ་ཡ་བཏགས་ག་ཡིག་གོ །
    མཉན་བྱའི་སྒྲ་དང་སྒྲ་གཅན་དང༌། །རིགས་པ་མགོ་བསྒྲེས་རིགས་བསྒྲེ་བ། །སྒྲོ་འདོགས་བྱ་སྒྲོ་སྒྲོ་གུ་དང༌། །གཏམ་བསྒྲགས་ཆོས་བསྒྲགས་བསྒྲངས་ནས་ནི། །གྲངས་སུ་བཅུག་པའོ་ཆུ་ལས་བསྒྲལ། །ཕྱོགས་གཅིག་བསྒྲིགས་དང་བསྒྲིགས་ལེགས་པ། །ཟོས་པའི་སྒྲེགས་པ་ཆིལ་ཆིལ་སྒྲོག །ཆོས་སྒྲོག་སྒྲོག་རུས་འཆིང་བྱེད་སྒྲོག །སྔོན་རབས་སྒྲུང་དང་རྒྱལ་མཚན་སྒྲེངས། །གཤོག་པ་བསྒྲེངས་ཏེ་བསྒྲོད་པར་བྱས། །མཁས་པའི་སྒྲིན་པོ་སྒྲིན་མི་ཕོད། །འགྲན་པའི་བསྒྲུན་དང་སྒྲེན་མོ་ནི༑ ༑གཅེར་བུའོ་སྣང་བྱེད་སྒྲོན་མེ་དང༌། །སྒྲིབ་པས་མ་བསྒྲིབས་བྱ་བ་བསྒྲུབས། །སྲིད་སྒྲུབ་ཀླུ་སྒྲུབ་སྒྲུབ་ཐབས་དང༌། །སྒྲུབ་བྱེད་ཀྱིས་ནི་བསྒྲུབ་བྱ་བསྒྲུབས། །སྒྲོབ་ཆེ་བ་དང་རིག་པ་སྒྲིམས། །རུས་པའི་སྒྲོམ་དང་ཤིང་སྒྲོམ་དང༌། །སྒྲོམ་བུ་དང་ནི་སྲད་བུ་སྒྲིམས། །སྐུད་པ་སྒྲིལ་དང་ཆུ་ལས་སྒྲོལ། །སྒྲོལ་མ་སྒྲོལ་མཛད་ལ་ལས་སྒྲོལ། །མཆུ་སྒྲོས་བཤད་སྒྲོས་ཟེར་སྒྲོས་ནི། །ས་མགོ་ར་བཏགས་ག་ཡིག་གོ །
གྱ་ནོམ་སྣང་བ་ཞེས་པ་ཡི། །གྱ་ནོམ་ཕུན་སུམ་ཚོགས་པ་དང༌། །ལེགས་པ་ཞེས་པའི་དོན་ཡང་ཡིན། །གྱ་ཐོ་ཞེས་པ་རྣ་རྒྱན་དང༌། །གྱ་ཚོམ་ཞེས་པ་མ་བརྟགས་པའོ། །གྱུ་བ་ཞེས་པ་ནི་བཀུར་བ། །གྱ་གྱུ་ཞེས་པ་མི་དྲང་བའོ། །གྱི་ན་དང་ནི་གྱིན་འདའ་ནི། །དོན་མེད་པ་འམ་དམན་པ་དང༌། །རང་བཞིན་ངན་པའོ་གྱོ་མོ་ནི། །སོ་བཏང་བ་ཡི་སོ་ཕག་གོ །གྱང་རིམ་མཐོ་དང་སྟོབས་ཆེན་གྱད། །ཡ་གྱལ་གྱོང་པོ་ཕྱིར་གྱེད་པ། །གྱོད་མེད་གྱེན་འགྲོ་གོས་གྱོན་གྱུར། །གྱིམ་ཤིང་རོལ་མོའོ་གྱེར་དབྱངས་དང༌། །རྐང་པ་གྱོལ་པོ་འདི་གྱིས་ཤིག །སོ་སོར་གྱེས་དང་གྱོས་པོ་ནི། །ཡ་བཏགས་ག་ཡི་སྡེ་པ་འོ། །
    ཚོན་དགྱེ་འོད་དགྱེ་ཕོ་ཉ་དགྱེ། །ལྟག་དགྱེ་ཕྱིར་དགྱེད་དགའ་བའི་དགྱེས། །དས་འཕུལ་ཡ་བཏགས་ག་ཡིག་གོ ། 
    བྱ་བའི་བགྱི་བ་ཅི་བགྱི་བ། །དུས་བགྱངས་པ་དང་བྱེད་པའི་བགྱིད། །བགྱིས་པ་བས་འཕུལ་ཡ་བཏགས་གའོ། །
    མྱུར་བའི་མགྱོགས་པ་མས་འཕུལ་ཞིང༌། །ཡ་བཏགས་པ་ཡི་ག་ཡིག་གོ །
    གློག་འགྱུ་རྟོག་པ་འོག་འགྱུ་དང༌། །སེམས་ཀྱི་འགྱུ་བ་འོད་འགྱེ་བ། །ནོར་འགྱེ་དུས་འགྱངས་འགྱིངས་བག་ཅན། །འགྱེད་པ་གཏོང་བའོ་ཕོ་ཉ་འགྱེད། །ཚོན་འགྱེད་འོད་འགྱེད་ནོར་འགྱེད་པ། །གོས་འགྱེད་ཟས་འགྱེད་གཡུལ་འགྱེད་ནི། །འཐབ་པའོ་ཤགས་འགྱེད་རྩོད་པ་སྟེ། །འགྱོད་པ་རྣམ་འགྱུར་འགྱུར་བྱེད་ཆུ། །འགྱུར་བ་གྲེ་འགྱུར་འགྱེལ་བ་དང༌། །འགྱུས་པ་སོ་སོར་འགྱེས་པ་སོགས། །འས་འཕུལ་ཡ་བཏགས་ག་ཡིག་གོ ། 
གྲྭ་ས་གྲྭ་པ་ཆོས་གྲྭ་དང༌། །ནས་སོགས་སྙེ་མའི་རྩེ་མོ་ཡི། །གྲ་མ་དང་ནི་ཤིང་གྲ་མ། །བཞི་གྲྭ་གྲ་བཞི་སྤུ་གྲ་ལེགས། །རལ་གྲི་སྤུ་གྲི་ཆུ་གྲི་དང༌། །གྲི་གུག་གིས་ནི་གྲི་ཤ་གཏུབས།  །གྲུ་བཙས་པ་ནི་གྲུ་ཚུགས་པ། །གྲུ་གཟིངས་གྲུ་ཆར་གྲུ་མོ་བརྐྱངས། །རྒྱུ་སྐར་མོན་གྲུ་ནམ་གྲུ་དང༌། །ཡུལ་གྲུ་དང་ནི་གྲུ་གསུམ་དབྱིབས། །གྲེ་བ་བདེ་དང་རྒྱུ་སྐར་གྲེ། །གྲོ་ག་སྟག་པའི་ཤིང་ཤུན་ཟེར། །གྲོ་མ་རིམ་གྲོ་འབྲུ་ཡི་གྲོ། །གྲོ་བཞིན་སྙན་གྲགས་ཡོངས་སུ་གྲགས། །དེ་ལྟར་གྲག་ཅེས་སྒྲ་གྲགས་པ། །གྲངས་མང་གྲང་རེག་ཡིན་གྲང་ན༑ ༑ཡུན་རིང་སྡོད་གྲབས་བསླུ་བའི་ཆོས། །རྒྱ་གྲམ་དང་ནི་ཆུའི་གྲམ་པ། །གྲལ་དུ་བསྒྲིགས་དང་འབྲུ་མ་གྲུག །གྲོག་པོ་ཕུག་རྡུགས་གྲོག་ཕུག་དང༌། །ངམ་གྲོག་ཅེས་པ་གཅོང་རོང་སྟེ། །གྲོག་པོ་སལ་སུལ་ལ་ཡང་ཟེར། །སྲོག་ཆགས་གྲོག་མ་གྲོགས་པོ་དང༌། །རིག་པ་གྲུང་པོ་གྲོང་དང་ནི། །གྲོང་དང་གྲོང་ཁྱེར་གྲོང་རྡལ་དང༌། །མ་གྲོངས་པ་དང་གྲོངས་ཕན་ཆད། །ནང་ཁྲོལ་གྲོད་པ་ཟས་ལ་སོགས། །མ་གྲོན་པ་ནི་མ་གོད་པའོ། །གྲིབ་དང་གྲིབ་མ་མི་གཙང་གྲིབ། །གྲུབ་མཐའ་གྲུབ་ཐོབ་དངོས་གྲུབ་ཐོབ། །གཞི་གྲུབ་ཤ་གྲིམས་ཤིན་ཏུ་གྲིམས། །སྐུད་པ་གྲིམས་དང་རིག་པ་གྲིམས། །སྲོག་ཆགས་གྲུམ་པ་ནད་གྲུམ་བུ། །ཆག་གྲུམ་གྲུལ་བུམ་མདུད་པ་གྲོལ། །ནད་ལས་གྲོལ་དང་འདུན་མའི་གྲོས། །གྲོས་འདེབས་ར་བཏགས་ག་ཡིག་གོ །
    དགྲ་སྟ་མཚོན་ཆའོ་མཛའ་མིན་དགྲ། །དགྲ་བཅོམ་ཆུ་དགྲམ་མེ་ཏོག་དགྲམ། །ཟོང་དགྲམ་མདུད་དགྲོལ་དགོངས་པ་དགྲོལ། །བཅིངས་པ་དགྲོལ་སོགས་དས་འཕུལ་བའི། །ར་བཏགས་ག་ཡི་སྡེ་ཚན་ནོ། །
    བགྲོ་བ་གླེང་བའམ་གྲོས་བྱེད་པ། །བགྲོ་གླེང་དང་ནི་བགྲོ་བ་མཛད། །བགྲང་འཕྲེང་བགྲང་བྱ་ཡོངས་བགྲང་དང༌། །མིག་བགྲད་པ་དང་རྙོག་པ་བགྲུངས། །མ་བགྲོད་བགྲོད་བྱ་བགྲོད་བྱེད་དང༌། །ལམ་དུ་བགྲོད་དང་བགྲུས་པའི་འབྲས། །རྒན་པའི་བགྲེས་པ་གཏམ་བགྲོས་པ། །བས་འཕུལ་ར་བཏགས་ག་ཡིག་གོ །
    མགྲོན་པོ་མགྲིན་པ་མགྲོན་དུ་གཉེར། །མས་འཕུལ་ར་བཏགས་ག་ཡི་སྡེའོ། །
    རིགས་འགྲེ་འགྲེ་ལྡོག་ལམ་དུ་འགྲོ། །འགྲོ་བ་གར་འགྲོ་ལས་ཀྱིས་འགྲོ། །ཟས་ཀྱིས་ལྟོ་འགྲངས་འགྲན་ཟླ་དང༌། །ཆུ་འགྲམ་སེངྒེའི་འགྲམ་པ་དང༌། །ཞེ་འགྲས་པ་ནི་མི་མཐུན་འགྲས། །འཕལ་ཀ་འགྲིག་ནི་རི་མོ་འགྲིག །སྦྱར་བའི་འགྲིག་དང་ཁྲིམས་ཀྱི་འགྲིག །འགྲོགས་བཤེས་འདུག་འགྲེང་འཆི་བའི་འགྲོངས། །འགྲོང་ནི་ཕོ་མཚན་ནམ་རྨའི་སྒོ། །རྐང་པ་འགྲེད་དང་འགྲོན་པོ་དང༌། །འཕེལ་འགྲིབ་འགྲུབ་འགྱུར་འགྲེམས་པ་ནི། །འགྱེད་པའོ་བྱ་བྲལ་རྒྱལ་ཁམས་འགྲིམ། །ཟོངས་སུ་མ་འགྲིམ་འགྲུལ་བ་འགའ། །དགོངས་པ་འགྲེལ་དང་དགོངས་པ་འགྲོལ། །བཅིངས་པ་འགྲོལ་དང་མདུད་པ་འགྲོལ། །བརྩོན་འགྲུས་དང་ནི་ངང་པའི་འགྲོས། །འ་ཡིས་འཕུལ་བའི་ར་བཏགས་གའོ། །
    རི་དྭགས་གླ་བ་གླ་རྩི་དང༌། །གླ་མི་གླ་རྔན་སྨན་གླ་སྒང༌། །གླ་གོར་ཞོ་ཤ་གླུ་ལེན་པ། །གླེ་འདམས་ནང་ཁྲོལ་གློ་བ་དང༌། །གློ་འབུར་དང་ནི་གཞོགས་ཀྱི་གློ། །གློ་རྡེག་དང་ནི་གློ་བ་དགའ། །གླགས་བལྟ་གླགས་ཚོལ་འདབ་ཆགས་གླག །གླགས་རྙེད་གླང་ཤུ་ལན་གླན་པ། །དམུ་རྒོད་རྟ་ཡི་ཁ་གླན་དཀའ། །གླམ་པ་སྣམ་བུ་འཐུག་པོ་འོ། །གླལ་བ་གཡལ་བའམ་ཁ་གདངས་སམ། །རྣམ་པར་བསྒྱིངས་པའོ་གླེགས་བམ་དང༌། །གློག་འཁྱུག་པ་དང་གློག་པའི་ནད། །རི་གླིང་འབུད་པའི་གླིང་བུ་དང༌། །གླེང་མོ་གཏམ་གླེང་བགྲོ་གླེང་དང༌། །གཏམ་གྱི་གླེང་གཞི་སྲོག་གི་གླུད། །ཤེས་པ་གློད་དང་བཅིངས་པ་གློད། །གླེན་པ་ལན་གློན་ལེབ་མོར་གླེབས། །གླེབས་པ་ཞེས་པ་ནི་མནན་པ། །སྦང་གླུམ་ལ་བཏགས་ག་ཡིག་གོ །
    གྭ་དོར་ཤ་བའི་རྭ་གསར་སྐྱེས། །གྭ་པ་གདོང་པ་དཀར་བའི་ཕྱུགས། །ཝ་བཏགས་ག་ནི་དེར་ངེས་སོ། །
ང༽ ང་དང་ངའོ་ང་ཡི་འོ། །ང་རོ་མ་ཆེ་ང་རྒྱལ་ཅན། །རྟག་ཏུ་ངུ་ཡི་ངོ་མཚར་གཏམ། །ངོ་དགའ་ངོ་ཤེས་ངོ་མ་ཆོག །ངོ་མཚར་ཆེ་དང་ངོ་སོ་ཆེ། །ངོ་ཚ་མེད་དང་ངོ་ཚ་ཤེས། །ངོ་བོ་ངོ་བསྲུང་ངོ་ཆེན་དང༌། །ངག་སྒྲོས་ངང་རིང་བྱ་ངང་པ། །པདྨའི་ངང་ཚུལ་ངང་ཚུལ་བཟང༌། །སྤོས་ངད་ལྡང་དང་དྲི་ངད་ལྡང༌། །ངན་ངོན་འབྱོར་བས་མི་ཆོག་པས། །ངན་པ་ངན་སོང་ངམ་གནག་འགྲོ། །ངམ་ངམ་ཤུགས་ཀྱིས་ངར་འཛིན་སྐྱེས། །ངར་མེ་ངར་བཏགས་རྗེན་བཏགས་སོ། །ངར་སྣབས་ངལ་དུབ་ངལ་གསོ་བ། །ཆུ་ཡི་ངོགས་ནི་ཆུ་ཡི་འགྲམ། །ངུད་མོ་མི་བྱེད་ངེད་རང་དག །བཏུང་བས་ངོམས་དང་དཔའ་རྩལ་ངོམས། །བྱང་གི་འབྲོང་ངུར་བྱ་ངུར་བ། །ལྷོ་ཡི་སྟག་ངར་གཞན་གྱི་ངོར། །བྱིས་པ་ངུས་དང་ཚད་མས་ངེས། །ངོས་འཛིན་དགོས་པ་དེ་ངོས་ཟིན། །རི་ཡི་ངོས་སོགས་ང་རྐྱང་ངོ༌། །
    གྲི་ཡི་དངོ་ནི་གྲི་ཡི་སོ། །ཆུ་ཡི་དངོ་ནི་ཆུ་ཡི་ངོགས། །དངགས་ནི་ངག་གོ་མི་དངངས་པ། །དངན་འཐེན་རྫས་ཁྱེར་ཕྱིར་མི་སྤྲོད། །དངོམ་ཆེ་བ་དང་ཚར་དུ་དངར། །དངར་ནི་གྲལ་ལམ་ཕྲེང་བའོ། །རོ་དངར་བ་ནི་མངར་བའི་དོན། །ཟིལ་དངར་བདུད་རྩིའོ་རིན་ཆེན་དངུལ། །དངུལ་ཆུ་དངོས་པོ་དངོས་གྲུབ་དང༌། །དངོས་དང་དངོས་བཤམས་དངོས་གཞི་དང༌། །དངོས་མེད་ལ་སོགས་དས་འཕུལ་ངའོ། །
    མངགས་གཞུག་བྲན་ནམ་ཕོ་ཉ་འོ། །ལན་མང་མངགས་ཀྱང་མངན་མི་བགྲང༌། །མངའ་བདག་ཁྱོད་ནི་མངའ་ཐང་རྒྱས། །མངའ་རིས་རྒྱ་ཆེ་མངའ་འབངས་དར། །མངའ་ཞབས་ཀུན་ལ་མངའ་བརྙེས་པ༑ ༑མངའ་མཛད་པ་དང་ཐུགས་ལ་མངའ། །མངལ་སྐྱེས་མངར་གསུམ་མངོན་སུམ་མཐོང༌། །མངོན་མཚན་ཆེ་དང་མངོན་དུ་གྱུར། །མངོན་པར་རྟོགས་པ་ཆོས་མངོན་པ། །མངོན་ཤེས་མངོན་སྤྱོད་མངོན་དུ་མཛད། །མས་འཕུལ་ང་ཡི་སྡེ་ཚན་ནོ། །
    རྔ་ཆེན་བརྡུང་ཞིང་རྔ་ཡབ་གཡོབ། །རྔ་མོ་རྔ་མ་རྩྭ་རྔ་བ། །རྔུ་མ་ཟུག་རྔུ་རྔེའུ་ཆུང་བརྡུངས། །རྔེའུ་རྔ་མོའི་ཕྲུ་གུའི་མིང༌། །རྔོ་མི་ཐོགས་དང་ཕྱུགས་ནད་རྔོ། །རྔན་ཆན་མི་བྱ་གླ་རྔན་བྱིན། །བརྔན་པ་མཆོད་པའོ་རྔབས་རྭ་ནི། །འཇིབ་རྭ་ཡིན་ཏེ་བཀྲེས་རྔབ་ནད། །ནོར་ལ་རྔམ་པ་ཧམ་པའི་རྔམ། །བརྗིད་རྔམ་འཐུག་རྔམས་བཙས་མ་བརྔ། །དྲེའུ་རྔོག་དང་ནི་རྟའི་རྔོག་མ། །བུད་མེད་ཀྱིས་རྔོད་གཅན་གཟན་རྔོད། །རྔོད་པ་འདྲིད་པ་འམ་གཙེ་བ། །ནས་སོགས་འབྲུ་རྔོད་རྔོན་པ་དང༌། །དབུགས་རྔུབས་པ་དང་ཧུབ་ཀྱིས་བརྔུབས།། རྔོམ་བག་ཅན་དང་རྔུལ་གཟན་དང༌། །ལུས་ཀྱི་རྔུལ་ཆུ་འབྲུ་བརྔོས་པ། །ར་མགོ་ལྡན་པའི་ང་ཡིག་གོ །
    ལྔ་པའི་ལམ་དང་གྲངས་ཀྱི་ལྔ། །ལ་མགོ་ཅན་གྱི་ང་ཡིག་གོ །
    སྔ་མ་སྔ་ཕྱི་སྔ་དྲོའི་དུས། །སྔ་སོར་རིམ་པ་སྔ་མ་དང༌། །སྔ་དུས་སྔ་མོ་སྤྱན་སྔ་པ། །ཞལ་སྔ་ནས་དེ་སྐུ་མདོག་སྔོ། །བསྔོ་བྱ་འགྲོ་བའི་དོན་དུ་བསྔོ། །མོན་སྲན་སྔེའུ་གསང་སྔགས་དང༌། །རིག་སྔགས་གཟུངས་སྔགས་བསྔགས་པ་བརྗོད། །སྔགས་པ་མི་སྔང་སྔན་ཆད་དང༌། །སྔར་ཡང་སྡུག་བསྔལ་ལམ་ཆའི་སྔས། །དུས་སྔས་པ་དང་སྐྱོ་སྔོགས་ནི། །འཁྲུག་ལོང་སྐྱེད་པའམ་འཁྲུག་ལོང་གི །རྒྱུ་འོ་ཞེས་ཀྱང་ལ་ལར་འབྱུང༌། །མཚང་ནས་བསྔོགས་དང་སྔུན་བསུས་ནི། །མདུན་ནས་བསུས་པའོ་སྔོན་གྱི་དུས། །སྔོན་དུ་འགྲོ་དང་མདོག་སྔོན་པོ། །གཉིད་ཀྱི་སྔུར་བ་དགེ་བ་བསྔོས། །རྣམ་པར་བསྔོས་པའི་འདུ་ཤེས་སོགས། །ས་མགོ་ཅན་གྱི་ང་ཡིག་གོ །
ཅ༽ ཅ་ཅོ་ཅི་ཕྱིར་དོན་ཅི་ཞིག །ཕྱིན་ཅི་ལོག་དང་ཕྱིན་ཁ་ལོག །ཅི་ག་ཅི་ཡང་ལྟ་ཅི་ཞིག །ཕྱིན་ཅི་མ་ལོག་ཅི་སྟེ་མེད། །ཅི་རིགས་ཅི་སླད་ཅི་ནས་ཀྱང༌། །ཅི་བགྱི་གཡོག་པོའམ་བྲན་ལའང་ཟེར། །ཅི་འཚལ་ལ་སོགས་འདྲི་ཚིག་ཅི། །ཅི་ཆ་ཞེས་པ་ཆ་ཅི་ཡོད། །སུམ་ཅུ་དྲུག་ཅུ་བདུན་ཅུ་གྲངས། །ཅེ་སྤྱང་ཡོད་ཅེ་མིག་ཅེ་རེ། །བྱི་འུ་ཅོ་ག་ཐོ་ཅོ་ཆེ། །ཅོ་ཏོ་ནས་བཟུང་ཅོ་འདྲི་ནི། །མཐོ་འཚམ་པའོ་ཅག་ཅག་སྒྲ། །ཁྱེད་ཅག་བདག་ཅག་འུ་བུ་ཅག །གླང་པོ་ཅང་ཤེས་རྟ་ཅང་ཤེས། །ཧ་ཅང་ཐལ་དང་ཅང་མི་གསུངས། །ཅང་ལ་གྲོང་ཚིག་གཤང་ཞེས་ཟེར། །རྒྱ་ཅང་སྐ་རགས་ཕ་གུ་ཅན། །ཅང་ཏེའུ་ཅན་ནི་ལྡན་པའི་ཅན། །ཅན་ནེ་གྲོང་ཚིག་ཅ་ནེ་ཟེར། །སེམས་ཅན་མགོ་ཅན་ཡན་ལག་ཅན། །ཅབ་ཅོབ་མ་མང་ཅམ་གྱིས་བཞག །དེ་གཉིས་གཅིག་ཅར་ཅལ་ཅོལ་སྨྲ། །ཤིང་གི་ཅས་ཅུས་གྱུར་ཅིག་གི །ཅིག་ནི་སྨོན་པའོ་ལྷན་ཅིག་དང༌། ། ཐབས་ཅིག་སྐད་ཅིག་ཐང་གཅིག་དང༌། །མཐའ་དག་པ་ཡི་དོན་གྱི་ཅོག །ཡོད་དོ་ཅོག་དང་ཡིན་ནོ་ཅོག།། སྐྱེས་སོ་ཅོག་དང་འགྱུར་རོ་ཅོག །ཐོར་ཅོག་ཅན་གྱི་ཅོག་བུ་པ། །ཅོག་ཙེའི་ཁར་བཞག་གཏོར་མ་ཅོག ། རྟག་ཅིང་བཤད་ཅིང་འདི་ཟབ་ཅིང༌། །ཅུང་ཟད་ཅེས་པ་ཉུང་བའི་དོན། །ཟས་ཀྱི་བྱེ་བྲག་ཅུང་པེང་དང༌། ། རོལ་མོ་ཅོང་དང་ཅོད་པན་དང༌། །བེ་ཅོན་ཅིབས་པ་ཅིར་ཡང་བརྫུ། །ཅུར་ནིས་ཞེས་པ་ཕྱེ་མའི་སྨན། །སྤྱི་ཅེར་སྤྱི་ཐེར་སྐྲ་བྱི་བ། །རྟག་ཅེས་བསད་ཅེས་རྒྱབ་ཅེས་པ། །ཅིས་ཀྱང་དགོས་སོགས་ཅ་རྐྱང་ངོ༌། །
    གཅི་བ་དང་ནི་གཅི་འུའི་སྨན། །གཅུ་བར་མི་བྱ་ཡིད་ལ་གཅགས། །གཅད་བྱའི་ཤིང་དང་ལ་གཅན་པ། །གཅན་གཟན་སྒྲ་གཅན་གཅམ་བུ་ནི། །བཅོས་པའམ་ཡང་ན་ངོ་བསྟོད་དོ། །གཅལ་དུ་བཀྲམ་དང་གམ་དུ་གཅར། །གཅིག་དང་དུ་མ་རོ་གཅིག་དང༌། །རྫས་གཅིག་པ་དང་ངོ་བོ་གཅིག །གཅིག་ཆར་ལ་ནི་གཅིག་ཅར་ཟེར། །མཛའ་གཅུགས་ཡིད་གཅུགས་འཁོན་གཅུགས་མེད། །ངག་མི་གཅོག་དང་ཤིང་མི་གཅོག །གཅུང་ནི་ནུ་བོའོ་གཅོང་ནད་མེད། །གཅོང་རོང་གཅུད་བོར་ཤིང་གཅོད་པ། །ཡོངས་གཅོད་ཚར་གཅོད་ཞལ་ལྕེ་གཅོད། །ཐག་གཅོད་གཅིན་ནི་དྲི་ཆུ་འོ། །རྩད་ནས་གཅུན་དང་གཅེན་ཞེས་པ། །ཕུ་བོ་ཞེས་པའོ་ཕུག་ཏུ་གཅུར། །གཅེར་བུ་མིག་གཅེར་གཅི་བ་གཅིས། །ལག་པ་གཅུས་ཏེ་གཅེས་ནོར་འཕྲོག ། གཅེས་འཛིན་དབང་གིས་ཤིན་ཏུ་གཅེས། །དེ་དག་ག་ཡིས་འཕུལ་བའི་ཅའོ། །
    གཟར་བུས་ཆུ་བཅུ་བཅུ་ཐམ་པ། །བཅོ་ལྔ་བཅོ་བརྒྱད་ཞབས་ཀྱིས་བཅགས། །རྡོ་བཅག་ཤིང་བཅག་ལག་ཏུ་བཅངས། །ནོར་བཅངས་པ་དང་རྩ་བ་བཅད། །ཚར་བཅད་ཤིང་བཅད་ཞལ་ལྕེ་བཅད།། བཅབས་པ་སྦས་པའོ་ཉེས་པ་བཅབས། །བཅའ་ཁྲིམས་དམ་བཅའ་གནས་བཅའ་བ། །བཅའ་གཞི་བཅའ་སྒ་བཟའ་བཅའ་དང༌། །མིག་བཅར་ཁྲལ་བཅལ་ནོར་བཅལ་བ། །བཅས་འགལ་ཁྲིམས་བཅས་དམ་བཅས་པ། །འཁོར་དང་བཅས་པ་གནས་བཅས་པ། །ནང་དུ་བཅུག་སྟེ་འཆིང་བས་བཅིངས། ། བཅུད་ཟ་རྩི་བཅུད་བཅུད་ལེན་བྱེད། །བཅིབས་པ་ཞོན་པའོ་བློ་མི་བཅུམ། །ནང་དུ་བཅུམ་དང་སོ་ཡིས་བཅེམ། །བཅོམ་ལྡན་འཕགས་པ་དགྲ་བཅོམ་པ། །རྩྭ་ཤིང་བཅེར་བ་སྤུངས་པའི་དོན། །མེ་བཅིལ་ཕྱིར་བཅིལ་དྲི་མ་བཅིལ། །གཞན་ལ་ནོར་བཅོལ་ལས་ཀྱང་བཅོལ། །ཆུ་བཅུས་བཅོས་མ་ནད་བཅོས་པ། ། བསྟན་བཅོས་འགྱུར་བཅོས་རས་བཅོས་བུ། །བ་ཡིས་མདུན་ནས་འཕུལ་བའི་ཅའོ། །
    ལྕ་བ་སྔོ་ཡིན་ལྕི་ཡང་དང༌། །དུད་འགྲོའི་ལྕི་བ་ཁ་ནང་ལྕེ། །ལྕེ་འབབ་གནམ་ལྕགས་འབབ་པའོ། །ཞལ་ལྕེ་མེ་ལྕེ་སྔོ་རེ་ལྕག །ལྕགས་ཀྱི་ལྕགས་རི་གནམ་ལྕགས་ཐོག །ལྕགས་ཕོད་ཅེས་པའི་སྐ་རགས་ནི། །ལྷས་མ་གྲུ་བཞིའོ་སྐུལ་བའི་ལྕག །ལྕང་ལོ་ཅན་དང་སྐྲ་ལྕང་ལོ། །ལྕང་མ་ཤིང་ཡིན་ལྕམ་དྲལ་དང༌། །ལྕམ་མོ་ལྕམ་པ་ལྕག་ལྕིག་དང༌། །བློ་ཡིས་ལྕིགས་དང་ལྕུག་ཕྲན་དང༌། །རི་ཡི་ལྕོག་ནི་རི་ཡི་རྩེ། །མེ་ཏོག་མང་པོ་མགོ་ལྕོག་ལྡེམ། །ལུས་ཀྱིས་ལྕོགས་དང་སེམས་ཀྱིས་ལྕོགས། །ལྕུང་ཀ་བྱ་ཡིན་སྦལ་ལྕོང་དང༌། །ལྕིད་ཆེ་ལག་ལྕིབས་ཚ་ལྕིབས་དང༌། །སྒོ་ལྕིབས་སྤྱན་ལྕིབས་ཉ་ལྕིབས་དང༌། །ཚིག་འབྲུ་ལྕིབས་དང་འཆི་ཕྱིར་ལྕེབས། །ལྕུམ་ནི་ལ་མགོ་ལྡན་པའི་ཅའོ། །
ཆ༽ ཆ་ཤས་ཆ་ལུགས་ཆ་ཆེ་ཆུང༌། །ཆ་ལང་བརྡབ་དང་གོ་ཆ་གྱོན། །ཆ་ཆོ་ཐུགས་ལ་མི་མངའ་ཟེར།། ཆ་མེད་རྒྱུས་མེད་པའོ་མཚོན་ཆ་ཐོགས། །མལ་ཆ་ཆ་བྱད་ཆ་ག་བ། །ཆ་གཅིག་ཆ་རྐྱེན་ཆ་ལག་ཚང༌། ། འགྲོ་བར་ཆ་དང་ཡ་ཆ་བ། །གྲང་དམྱལ་ལུས་ཀྱི་ཆུ་བུར་དང༌། །ཆུ་ཡི་ཆུ་བུར་ཆུ་ཚན་དང༌། །ཆུ་བོ་ཆུ་ཕྲན་ཆུ་མིག་དང༌། །ཆུ་ཟླ་ཆུ་ཤིང་ཆུ་ཡི་རླབས། །ཆུ་ལོན་ཞེས་པ་ཆུ་ཡི་རགས། །ཆུ་ཞེང་གབ་དང་བྱ་ཆུ་སྐྱར། །ཆུ་གང་སྙིང་སྟོབས་ཆུ་ཚོད་དུས། །ཆུ་སྐྱེས་ཀྱི་ནི་ཆུ་བ་དང༌། །ཆུ་བུན་ཚོས་ཀྱི་བྱེ་བྲག་གོ །ཆེ་བཞི་དབང་པོའམ་བདེན་དཔང་ངོ༌། །ཆེ་ཞེ་ཨ་ཆེ་འམ་སྲིང་མོ། །ལ་ལར་བཟའ་ཟླའམ་གཟའ་ཟླ་ཟེར།། ཆེ་གེ་མོ་དང་ཆེ་ལོང་ཞིག །ཆོ་ག་ཞེས་པ་ཐབས་ཡིན་ལ། །ཆོ་རིགས་རུས་ཡིན་ཆོ་འབྲང་ནི། །ཞང་པོའོ་ཆོ་འཕྲུལ་ཆོ་ལོ་ནི། །རྒྱན་པོ་ཡིན་ཏེ་ཆོ་ལོ་རྩེ། །ཆོ་ངེ་འདེབས་དང་རྡོ་ཆག་པ། །ཆག་གང་སོར་ཚད་བཞི་ལ་ཟེར། །དཀར་ཆག་མཐར་ཆགས་མ་ཆགས་པ། །འདོད་ཆགས་སྲོག་ཆགས་བག་ཆགས་དང༌། །ཆགས་བཅོམ་ཆགས་སྡང་ཆག་ཆག་བཏབ། །ཆག་སྒོ་སྡོམ་དང་གེགས་ཆག་སྡོམ། །ཆང་བུ་ཟན་ཆང་ཆང་བ་གང༌། །མྱོས་འགྱུར་ཆང་འཐུང་ཆད་པས་བཅད། །བཅད་ནས་ཆད་དང་ཁ་ཆད་བྱས།། གཅིག་ལས་གཉིས་ཆད་ལྷ་ལས་ཆད། །ཆན་པ་ཁྱེ་བོའི་གྲི་གུག་སྟེ། །འདྲེག་སྤྱད་ཆན་པའོ་འབྲས་ཆན་དང༌། །ཆབ་ནི་ཆུ་ཡི་ཞེ་སའོ། །ཆུ་ཡི་ཆབ་རོམ་ཆབ་སྒོ་པ། །ཆབས་ཅིག་པ་ནི་ལྷན་ཅིག་པ། །ཆབ་སྲིད་བརྟན་ཅིང་ཆབ་འོག་གི །ཆབ་འབངས་རྣམས་ལ་ཆབ་ཤོག་བཀྲམ། །ཆམ་པ་ནད་ཡིན་ཆམ་ལ་ཕབ། ། ཆམ་དུ་ཞེས་པ་གཏན་དུའོ། །ཆར་ཕབས་ཆར་བབས་གཉིས་ཆར་གྱིས། །འདག་ཆལ་བྱུག་དང་ཆལ་ཆིལ་གཡོ། །བཟའ་བའི་ཆས་དང་ལམ་དུ་ཆས། །དཔའ་བོའི་ཆས་ཞུགས་ཕོ་ཆས་སྤྲད། །ཆིང་རྐྱང་གོ་གྱོན་ཟས་ཁར་ཆུག །བྱེད་དུ་ཆུག་དང་སྡོད་དུ་ཆུག །ཡིན་དུ་ཆུག་དང་ཡོད་དུ་ཆུག །ནོར་གྱིས་མ་ཆོག་ཆོག་ཤེས་བསྟེན། །ཤིང་ཆོག་ཆིངས་ཤིང་བར་ཆིངས་གྱིས། །སྤྱི་ཆིངས་ཞེས་པ་སྡོམ་གྱི་ཆིངས། ། ཆུང་ངུ་ཆུང་མ་ཡིད་ལ་ཆོངས། །ཆུད་མི་ཟ་དང་ཁོང་དུ་ཆུད། །ཆུད་མ་གསོན་དང་ཆུད་མ་ཟོས། །སོར་ཆུད་ཁར་ཆུད་ནང་དུ་ཆུད། །ཆེད་དུ་བརྗོད་དང་དགོས་ཆེད་དང༌། །ཆེད་འགའ་རེས་འགའོ་དོགས་པ་ཆོད། །ཐག་ཆོད་ཚར་ཆོད་ས་ཆོད་ཆེ། །སྐུད་པའི་ཆུན་པོ་ཆུན་འཕྱང་པ། །ཆེན་པོ་སྦྲ་ཡི་ཆོན་ཐག་དང༌། །བཅིབས་པའི་ཆིབས་པ་ལ་ཆིབས་པ། །ཆུབ་པ་རྟོགས་པའོ་ཀུན་ཆུབ་པ། །བྱང་ཆུབ་བར་དུ་ཉོན་མོངས་ཆུམས། །ཆེམ་ཆེམ་གཡོ་དང་ཁ་ཆེམས་དང༌། །ཆེམས་པ་ཞེས་པ་འཕྲིན་ལ་བརྗོད། །ཆུར་བའི་དྭངས་མ་ཆུར་ཁུའོ། །ཆོམ་རྐུན་ཆོམས་ཤིག་ཆོལ་བུར་ཐོངས། །ཆོལ་ཟངས་ཞེས་པ་མཆིལ་སྣོད་དང༌། ། རྐང་ཁྲུས་སྣོད་དོ་ཆུ་ཆུས་ཤིག །ཡིད་ཆེས་གྱིས་ལ་ཆོས་ལ་སློབས། །ཞེས་པ་ཆ་ཡིག་རྐྱང་པའོ། །
    དུར་གྱི་མཆད་པ་ཡི་གེའི་མཆན། །སྒྱུ་མའི་མཆན་བུ་ཡི་གེའི་མཆན། །མཆི་བ་འགྲོ་བ་ཞེས་པ་སྟེ༑ ༑སྐྱབས་སུ་མཆི་ཞེས་མཆི་མ་དཀུ། །འདི་ན་མཆི་དང་འགྲོ་བའི་མཆི། །འཛུགས་པའི་མཆུ་དང་མཆེ་བ་རྣོ། །འབྲུ་འཐག་མཆིག་ནི་ཡས་གཏུན་དང༌། །མཆིག་གུ་མས་གཏུན་ནོ་གཞུ་མཆོག །མགོ་ཡི་མཆོག་མ་མཆོག་ཏུ་གྱུར། །རྩྭ་ཡི་མཆོག་མ་རྩེ་མོའམ་ཕུད། །རྒྱ་མཚོའི་མཆིང་ནི་རྒྱ་མཚོའི་དཀྱིལ། །ནོར་བུ་མཆིང་བུ་རྩལ་གྱིས་མཆོངས། །མཆོང་དམར་དང་བཅས་བཀའ་མཆིད་སྩལ། །མཆིད་འདི་གསོལ་ཅིག་སྐུ་མཆེད་དག །མེ་མཆེད་སྐྱེ་མཆེད་དེ་ལས་མཆེད། །མཆོད་སྡོང་མཆོད་པ་བཀུར་སྟིའི་མཆོད། །ལྷ་མཆོད་པ་དང་མཆོད་ཕྱིར་ཐོགས། །ནང་ཁྲོལ་མཆིན་པ་མཆེར་པ་དང༌། །མཆིན་དྲི་དང་ནི་རྒྱན་གྱི་མཆོར། །མཆིལ་མ་འགོག་ཕྱིར་མཆིལ་ལྷམ་གྱོན། །མཆིལ་བ་ལྕགས་ཀྱུའོ་བྱེའུ་མཆིལ་བ། །མཆིས་བྲང་ཆུང་མའོ་འདིར་མཆིས་པ། །ཡོད་པའི་མཆིས་དང་མ་མཆིས་ནི། །མེད་པའོ་དེ་དག་མས་འཕུལ་ཆའོ། །
    འཆི་མེད་བུ་མོ་འཆི་བས་འགྱོད། །ཆུ་ནི་འཆུ་ཞེས་ཁས་འཆེ་སྟེ། །འཆག་ས་དག་ཏུ་འགྲོ་འཆག་བྱེད། །སྐལ་བ་འཆགས་དང་ཉེས་པ་འཆགས། །རལ་གྲིའི་འཆང་གཟུང་ལག་ཏུ་འཆང༌། །ཆོས་འཆད་པ་དང་རྒྱུན་མི་འཆད། །སྲོག་འཆད་པ་དང་བཅད་པའི་འཆད། །འཆབ་པ་གསང་བའམ་སྤེད་པ་འོ། ། གར་འཆམ་གནས་འཆའ་བཅའ་བ་འཆའ། །ཉམས་འཆར་སེམས་ཀྱི་འཆར་སྒོ་དང༌། །ཉི་ཟླའི་འོད་འཆར་གཟུགས་བརྙན་འཆར། །འཆལ་བར་སྨྲ་བ་གཏད་མེད་འཆལ། །ཁྲིམས་འཆལ་ཚར་གཅོད་དོན་མི་འཆུག །འཆེག་པ་ཞེས་པ་འཇིག་པའོ། །འཆིང་བ་བློས་འཆུན་སྟོབས་ཀྱིས་འཆུན། །འཆོབས་ཤིག་གསོངས་ཤིག་ཅེས་པའོ། །བློ་ཡིས་མ་འཆུབ་བཅུམ་ནས་འཆུམས། །འདོད་ལ་ཞེན་པའི་འཆུམས་པ་དང༌། །གྲོས་འཆོམ་གནས་སུ་འཆུར་བ་དང༌། །བཟུང་བ་མི་འཆོར་ཞེན་པའི་འཆེལ། །འཆེལ་བ་འཆད་པ་ལ་ཡང་བཤད། །ཁྲོ་བོ་འཆོལ་བ་འཕྲིན་ལས་འཆོལ། །གོ་རིམ་འཆོལ་དང་ཡི་ག་འཆུས། །ཡོ་བའི་འཆུས་དང་ཚུལ་འཆོས་དང༌། །ཁས་འཆེས་པ་ནི་ཁས་ལེན་པའོ། །འཆོས་སྐྱོབ་ཡོན་ཏན་འས་འཕུལ་ཆའོ། །
ཇ༽ ཇ་ཧོང་ཞེས་པ་དམར་སེར་རམ། བཙོད་མདོག་ཀྱང་ངོ་རྒྱ་ཇ་དང༌། །ཐོད་པ་ཇ་རིལ་བྱ་རིལ་ཡང་ཟེར། །ཇི་ག་ཞེས་པ་བརྟག་པའི་ཚིག །ཅི་མི་སྙམ་དང་ཇི་སྐད་སྨྲ། །ཇི་སྲིད་ཅིག་ཏུ་ཇི་ལྟར་གྲུབ། །ཅི་འོས་ཞེས་པ་ནི་འཚམ་པ། །ཇེ་ནི་དང་པོ་ཞེས་པ་འམ། །ཇེ་ནི་རེ་ཞིག་ཇེ་ནི་དབྱངས། ། ཇོ་ཇོ་ཇོ་བོ་ཇོ་མོ་དང༌། །ཇག་པ་ཆོམ་པོ་འོ་ཇེང་ཞེས་པ། །དབྱངས་སམ་རྒྱུད་མང་ལ་ཡང་བཤད། ། མཆན་ཇུས་རྒྱས་སོགས་ཇ་རྐྱང་ངོ༌། ། 
    ཕྲད་པའི་མཇལ་བ་མཇལ་ཕྲད་དང༌། །མས་འཕུལ་མཇེ་ནི་སྐྱེས་པའི་རྟགས། །དུད་འགྲོའི་མཇུག་མ་མཇིང་པ་དང༌། །མི་མཇེད་ཞིང་སོགས་མས་འཕུལ་ཇའོ། །
    འཇི་བ་འཇིམ་པ་ལ་བརྗོད་ཅིང༌། །སྲིན་བུ་འཇུ་བ་ཁ་ཟས་འཇུ། །འདོད་འཇོ་བ་ནི་ནམ་འདོད་འཇོ། །འཇོ་སྒེག་འཇག་མ་ཁྲིམས་འཇགས་པ། །ཡིད་ལ་འཇགས་དང་འཇགས་གདན་འདིང༌། །མ་ཚོར་འཇབ་དང་རེག་བྱ་འཇམ། །འཇམ་མཉེན་གསུང་སྙན་འཇམ་པའི་དབྱངས། །ཡན་ལག་མི་འཇའ་འཇའ་བརྡེགས་པ། །འཇའ་ས་ཐོབ་དང་འཇའ་ཚོན་ཤར། །འཇར་ནས་ཁྲལ་འཇལ་ཆད་པ་འཇལ། ། བློས་འཇལ་ཚད་འཇལ་ཐོབ་ཀྱིས་འཇལ། །ཡན་ལག་ཞ་བའི་འཇས་པ་དང༌། །འཇིག་རྟེན་སྐྱེ་འཇིག་སྐྲག་པའི་འཇིགས། །མལ་འཇུག་རྗེས་འཇུག་ཆོས་ལ་འཇུག །ཤིང་སོགས་གཞོགས་པའི་འཇོག་པ་དང༌།། འཇོག་པོ་གནས་འཇོག་གང་དུ་འཇོག །རྩ་འཇིང་གཉེན་ཡིན་རྒྱ་མཚོའི་འཇིངས། །འཇུངས་པ་ཞེན་ཆགས་ཆེ་བ་སྟེ། །སེར་སྣའི་འཇུངས་དང་དབྱིབས་འཇོང་བ། །འཇུད་མཐུན་འདོད་འགྲོ་གཟུགས་འཚོ་མའོ། །འཇུད་པ་འཇུག་པའོ་མ་འཇུན་དང༌། །འཇེན་པ་ལེན་པའམ་བཅགས་པ་དང༌། །དངོས་པོ་ཡིད་ལ་འཐད་པ་དང༌། །རྣ་བར་འཐད་པ་ལྟ་བུ་འོ། །ཟངས་རིགས་འཇོན་དམར་ཁུ་བ་འཇིབ། །འཇེབས་པ་ལེགས་པའམ་སྙན་པ་དང༌། །ཡིད་དུ་འོང་བའོ་འཇིམ་པ་བསྣོས། །འཇེམ་པ་འཇོམས་བྱེད་དགྲ་འཇོམས་པ༑ ༑སྲད་བུའི་འཇུར་བ་འཇུར་འགག་དང༌། །འཇོར་ཐོགས་འཇོར་བུ་ཏོག་ཙེའོ། །ཞི་འགྱུར་འཇིལ་དང་བཅིལ་བའི་འཇིལ། །བྱེ་འུ་འཇོལ་མོ་སྤུ་འཇོལ་འཇོལ། །ལག་པ་འཇུས་ཏེ་འོ་མ་འཇོས། །འས་འཕུལ་ཇ་ཡི་སྡེ་པ་འོ། །
    རྗེ་བོ་ལྷ་རྗེ་ཡབ་གཅིག་རྗེ། །རྗེ་བཙུན་རྗེ་དཔོན་དང་རྡོ་རྗེ། །རྗེ་རིགས་རྗེ་ངར་དང་གཤིན་རྗེ༑ ༑རྗེ་ས་ཞེ་སའོ་སྙིང་རྗེ་དང༌། །ཏིལ་རྗང་ཏིལ་གྱི་བང་བ་འོ། །གཟི་བརྗིད་དང་ནི་རྔམ་བརྗིད་ཆེ། ། ཤིན་ཏུ་བརྗིད་དང་རྒུད་པའི་རྗུད། །དྲན་པ་མི་གསལ་བརྗེད་ངས་དང༌། །རྗེད་པར་བྱ་དང་རིམ་གྲོར་བྱ༑ ༑བཙུན་པར་བྱ་ཞེས་བྱ་བ་ནི། །བཀུར་སྟི་དང་ནི་མཆོད་པའི་དོན། །བརྗེད་བྱེད་དང་ནི་མི་བརྗེད་གཟུངས། །རྗོད་བྱེད་ཀྱིས་ནི་བརྗོད་མི་ལང༌། །བརྗོད་བྱ་བརྗོད་དང་ཤ་རྗེན་ཟ། །རྗེན་པ་གཅེར་བུ་འམ་རྐྱང་པ། །རྗེན་ཚོས་རྗེས་འཇུག་ལག་རྗེས་དང༌། །རྗེས་འབྲེལ་རྗེས་འབྲང་རྗེས་མཐུན་དང༌། །རྗེས་སུ་བཟུང་དང་རྗེས་སུ་བསྐྱངས། །བདག་གཞན་མཉམ་བརྗེས་ནོར་བརྗེས་པ། །གླང་པོའི་རྗེས་སོགས་ར་མགོ་དང༌། །ལྡན་པའི་ཇ་ཡི་སྡེ་པ་འོ། །
    ལྗགས་མཉེན་ཞིང་གི་ལྗང་བུ་དང༌། །ཁ་དོག་ལྗང་གུ་ལྗིད་ལྕི་བ། །མི་གཙང་ལྗན་ལྗིན་ཡུལ་ལྗོངས་དང༌། །སྨན་ལྗོངས་ལྗོན་ཤིང་ལོ་འདབ་རྒྱས། །ལྗོན་པ་རྟ་མགོ་ལ་མགོ་དང༌། །ལྡན་པའི་ཇ་ཡི་སྡེ་པ་འོ། །
ཉ༽ ཉ་རྒྱས་ཉ་གང་ཆུ་ཡི་ཉ། །ཉ་མ་ཉ་ཕྱིས་ཉི་མ་ཤར། །ཉི་ཚེ་བ་ནི་ཕྱོགས་རེ་བའོ། །ཉི་ཤུ་ཉི་ཟེར་ཉེ་རེག་ཁྲུས། །ཉེ་ཞོ་མེད་པ་ལེགས་པ་འམ། །སྐྱོན་མེད་པ་འམ་བཀྲ་ཤིས་པའོ། །ཉེ་བར་འཁོར་དང་ཉེ་འཁོར་དང༌། །ཉེ་དུ་ཉེ་ཚན་ཐག་ཉེ་བ། །ཉེའུ་ཆུང་ཉེ་གནས་ཉེའུ་འདོན། །ཉོ་ཚོང་བྱེད་དོ་གདོང་ཉག་པ༑ ༑ཉག་ཕྲན་མདའ་ཡིན་ཉག་གཅིག་པུ། །སྤུ་ཡི་ཉག་མ་རྩྭ་ཉག་གཅིག །ཉན་ཐོས་ཆོས་ཉན་རྣ་བས་ཉན། །ཉན་རྣ་པ་ནི་ལྐོག་ཏུ་ཉན། །ཉམས་ལེན་ཉམས་སད་ཉམས་སུ་མྱོང༌། །ཉམས་འོག་ཏུ་ཆུད་ཉམས་སུ་བླངས། །ཉམས་སུ་བསྟར་དང་ཉམས་དགའ་བ། །མ་ཉམས་པ་དང་ཉམས་མཚར་བ། །ཉམས་རྟོགས་ཅན་ལ་ཉམས་འཆར་བ། །ཉམས་རྒྱུས་ཅན་ལ་ཉམས་ཉེས་མེད། །ཉམ་ཆུང་ཉམ་ཐག་ཉམ་ང་བ། །མལ་དུ་ཉལ་དང་ཉུག་རུམ་ནི། །འབྲས་བུ་བཏོན་པའོ་བཙུན་མོའི་འཁོར། །སྤོས་ཉུག་པ་ནི་སྤོས་བྱུགས་པའོ། །ཆུ་ཉོག་པ་དང་ཤེས་པ་ཉོག །ཉིང་ཤ་ཞེས་པ་རང་གི་ཤ། །ཉིང་དགོས་ཉིང་ཁུ་ཉིང་མཚམས་སྦྱར། །ཉིང་ཏོར་ངེས་པར་ཞེས་པ་འོ། །ཉུང་མ་ཉུང་ངུ་ཉུང་ཟད་ཅིག །ཉུང་ཤོས་བདག་ཉིད་ཆེན་པོ་ཉིད། །དེ་ཉིད་འདི་ཉིད་ངོ་བོ་ཉིད། །ཉེད་པར་མི་བྱེད་ཉོད་པ་ཟས། །ཉིན་མཚན་ཉིན་སྲིབ་ཉིན་མོ་དང༌། །ཉེན་ཆེ་ཉེན་སྐོར་ཉོན་མོངས་ཆོམས། །ཉོན་ཅིག་ཉེར་བསྡོགས་ནི་སྟ་གོན། །ཉེར་ཉེར་སྒྲ་འབྱིན་བྲག་རི་ཉིལ། །སྟོང་གསུམ་མི་ཉུལ་ཉལ་ཉིལ་མེད། །ཉོལ་ཅིག་ཉིས་འགྱུར་ཉིས་རི་བ། །ཉིས་ན་ཡང་ནའམ་གཉིས་སུ་ནའོ། །ཉེས་པ་མེད་དེ་གསེར་གྱིས་ཉོས། །ཉ་ཡིག་རྐྱང་པའི་སྡེ་པ་འོ། །
    གཉི་ག་གཉི་ཟེར་ཉི་ཟེར་རོ། །ནང་ཁྲོལ་གཉེ་མ་ཉག་བོར་གཉགས། །བཀའ་གཉན་པ་ནི་བཙན་པའི་གཉན། །ནད་ཀྱི་གཉན་དང་དུད་འགྲོ་གཉན། །གླང་སོགས་གཉའ་བའི་གཉའ་ཤིང་དང༌། །གཉའ་བོ་དབང་པོའོ་གཉའ་ལྟག་དང༌། །གཉིག་ཏུ་གཅིག་ཏུའོ་གཉུག་མར་གནས། །གཉུག་མ་གཤིས་སམ་གནས་ལུགས་སོགས། །གཉིད་ལོག་པ་དང་ལུས་གཉོང་ཆུང༌། །གཉེན་པོ་བཤེས་གཉེན་དང་དཔུང་གཉེན། ། གཉེན་བཤེས་ཞེས་པ་ཉེ་དུའི་གཉེན། །གཉོམ་ཆུང་བཅོལ་གཉེར་རྫས་ཀྱི་གཉེར། །ཁྲོ་གཉེར་བཞིན་གྱི་གཉེར་མ་དང༌། །གཉེར་དུ་གཏད་དང་མགྲོན་དུ་གཉེར། །གཉེར་བ་ཤར་གཉེར་དོན་དུ་གཉེར། །བཟང་ངན་གཉུལ་དང་གཉའ་ལྟག་གཉུལ། །གཉིས་སུ་མེད་དང་གྲངས་ཀྱི་གཉིས། །གས་འཕུལ་ཉ་ཡི་སྡེ་པ་འོ།།
    ཆུ་ལས་སྒྲོལ་བའི་མཉན་པ་དང༌། །རྣ་བས་མཉན་བྱ་མཉན་ཡོད་གནས། །མཉམ་མེད་སྟོན་པ་མཉམ་པར་བཞག །མཉམ་པ་ཉིད་ནི་མཚུངས་པའི་མཉམ། །ཀོ་མཉེད་འཇམ་མཉེན་མཉེལ་བ་ནི༑ ༑ངལ་བའི་དོན་ནོ་མཉེས་གཤིན་དང༌། །ཀོ་ལྤགས་མཉེས་དང་དགྱེས་པའི་མཉེས། །མ་ཡིས་འཕུལ་བའི་ཉ་ཡིག་གོ །
    བྱ་དང་རི་དྭགས་འཛིན་པའི་རྙི། །བརྙང་བ་འཁྲུ་བའོ་སྣང་བརྙན་དང༌། །བརྙན་པོ་གཡར་པོའོ་བརྙས་པའང་དེ། །ཕྱག་བརྙན་འཁོར་གཡོག་བརྙན་པའི་གོས། །གཡར་བའི་གོས་སོ་བརྙན་པ་ནི། །གཡར་པོའོ་གཟུགས་བརྙན་སྒྲ་བརྙན་ནི། །བྲག་ཅའོ་སྐྲ་བརྙན་སྐྲ་ཡི་ཚབ། །སྙོབ་བྱེད་ལག་པས་བརྙབ་བྱ་བརྙབས། །བརྙས་པ་གཡས་པ་སྟེ་ཉོས་པའོ། །དམན་ལ་བརྙས་པའི་བརྙས་ཐབས་སྤོངས།  །ཟས་ཀྱིས་ཁ་བརྙོགས་ཆུ་རྙོག་པ། །གོས་རྙིང་རི་དྭགས་འཛིན་པའི་རྙོང༌། །རྙོང་བ་ཞེས་པ་ནི་རྐྱང་པ། །རྙོང་ངམ་བྱུག་པའམ་སྐྱང་ནུལ་ནི། །ཞལ་བའམ་ཞལ་ཞལ་ཡང་དེ་ཉིད། །དཀུ་སྐབས་མ་རྙོང་མ་རྙིད་པ། །སོ་རྙིལ་དང་ནི་ལག་པས་རྙོབས། །བདུད་རྩི་བརྙེས་པའི་གོ་འཕང་བརྙེས། །མངའ་བརྙེས་ར་མགོ་ལྡན་པའི་ཉའོ། །
    རེག་བྱ་སྙི་དང་སྙེ་མ་ནི། །འབྲུ་ཡི་དོག་པའོ་སྙོབ་བྱེད་དང༌། །རྒྱུ་མཚན་བསྙད་པ་བཤད་པ་འོ། ། ཐ་སྙད་འདོགས་དང་སྙད་འདོགས་པ། །གཏམ་བསྙད་སྒྲ་སྙན་གཏམ་སྙན་དང༌། །སྙན་གྱི་སྙན་ཤལ་ཕན་ཚུན་བསྙམས། །འདི་སྙམ་དུ་སེམས་དེ་ཇི་སྙམ། །བདུད་ཀྱི་རྒྱལ་མཚན་ཐང་དུ་བསྙལ། །ལག་པ་བསྙལ་བ་བཀྲུས་པའི་དོན། །ལ་ལར་ལག་པ་བསྙུལ་བའང་ཟེར། །སྤུ་བསྙལ་ཉེས་པ་བཤགས་པ་འམ། །ཞེ་སྡང་ཞི་བའོ་མལ་དུ་བསྙལ། །ཞོ་བསྙལ་པ་དང་ཆང་བསྙལ་པ། །དུས་ཀྱི་སྙིགས་མ་བཏུང་བའི་སྙིགས། །ལྷུང་བཟེད་བསྙིག་དང་སྐྱུ་གང་བསྙུགས། །སྙུགས་སུ་ཡུན་དུའོ་བསྙུགས་བསྲིང་ནི། །ཡུན་བསྲིང་བའོ་རྗེས་སུ་བསྙེགས། །གང་དུ་སྙེག་པ་དེར་སྙོགས་ཤིག །ཁོང་པའི་སྙིང་དང་སྙིང་རྗེ་དང༌། །སྙིང་ཉེ་བ་དང་འགྲོ་སྙིང་འདོད། །སྙིང་པོ་སྙིང་ལས་ཆུང་ངུར་གནས། །འབིགས་བྱེད་སྙུང་དང་ནད་ཀྱི་སྙུང༌། །བསྙུངས་པ་ཉུང་ངུར་བྱས་པ་འོ། །བསྙེངས་པ་འཇིགས་པའོ་གཉེན་སྙིད་མོ། །ཇི་སྙེད་དེ་སྙེད་བྱེ་མ་སྙེད། །ཟས་སྙོད་གོས་སྙོད་སྐུད་པ་སྙོད། །སྙུན་ནི་ནད་ཡིན་བསྙུན་པ་ནི། །ན་བའི་མིང་ངོ་བསྙེན་བཀུར་དང༌། བསྙེན་པ་བསྟེན་པའོ་བསྙེན་བསྲིང་ནི། །ཉེ་རིང་ངོ་མ་རེག་པ་ཙམ་དུ། །དྲུང་དུ་བསྙེན་པ་ནི་ཉེ་བ། །བསྙེན་གནས་དགེ་བསྙེན་བསྙེན་རྫོགས་དང༌། །ལྷ་ནི་བསྙེན་ཕྱིར་བསྙེན་པ་བྱས། །སྙོན་པ་སྙོན་ཅན་སྙོན་འདིང་བ། །སྙོན་དོར་ལ་ལར་སྙོན་ཏོལ་ཟེར། །སྙིམ་པ་ལག་པའི་ཁྱོར་བ་འོ། །སྙེམས་དང་སྙེམས་པ་ང་རྒྱལ་མིང༌། །འགྲོ་ལ་སེམས་སྙོམས་བཏང་སྙོམས་དང༌། །བསོད་སྙོམས་པ་དང་སྙོམས་འཇུག་པ། །སྙོམས་ལས་པ་དང་ཁྲོ་གཉེར་བསྙེར། །བསྙིལ་བ་དོར་བའམ་ཕྱིར་བསྐྲད་པ། །བྲག་རི་བསྙིལ་དང་ཆར་དུ་བསྙིལ། །བསྙེལ་བ་བརྗེད་པའོ་སྤུ་སྙོལ་ནི། །ཁྲོ་བ་བསྐྱུངས་དང་ཞེ་སྡང་ཞི། །རྒྱགས་པ་མེད་དང་བཟོད་པ་འོ། །ཞོ་ཆང་བུ་སྙོལ་སྔས་ལ་སྙེས། །བསྙོས་པ་སར་བཏགས་ཉ་ཡིག་གོ །
    ཉྭ་ནི་རྐང་ལག་ཉྭ་བཞི་སྟེ། ཝ་བཏགས་ཉ་ནི་དེར་ངེས་སོ། །
ཏ༽ ཞལ་ཏ་དཀོན་མཆོག་ཏ་ལ་ལ། །ཏ་ཧུང་ཏ་དབེན་རྒྱ་ནག་སྐད། །ཏེའུ་ཤིང་ཁྲི་དང་ཤང་ཤང་ཏེའུ།། རྟག་ཏུ་རབ་ཏུ་མཆོག་ཏུ་གྱུར། །རྒྱབ་ཏུ་ཤིན་ཏུ་ཕ་རོལ་ཏུ། །བརྟགས་ཏེ་བསྟན་ཏེ་ལེགས་བསྟར་ཏེ། ། ཏེའུ་ལོ་ནི་ཆུ་བྱིའང་ཟེར། །ཏེ་པོར་ལེགས་པར་ཞེས་པ་འམ། །ཏེ་པོར་ཤིན་ཏུའམ་རབ་ཏུ་དང༌། །དམ་པ་དང་ནི་སྲ་བ་དང༌། །དྲག་པ་ཚབས་ཆེ་བ་ལའང་འཇུག །གལ་ཏེ་དབྱུག་ཏོ་ཐོར་ཏོ་དང༌། །སྩལ་ཏོ་གྱུར་ཏོ་དེར་ཕྱིན་ཏོ། །ཏང་ཀུན་འོན་ཏང་འོན་ཀྱང་ངོ༌། །ཡོན་ཏན་ནན་ཏན་ནན་ཏར་དང༌། ཏལ་བ་ཏལ་ཅམ་ཏལ་མ་དང༌། །ཏིག་ཏིག་མུ་ཏིག་སྒྲ་ཏིག་ཏིག །སྔོ་ཡི་ཏིག་ཏ་ཏུག་ཆོམ་སྒྲ། །རྫ་རྔ་སོགས་ཀྱི་སྒྲའི་ཏུག་རིད། །ལོ་ཏོག་ཏོག་ཙེ་ཏོག་ཏོག་སྒྲ། །ཞབས་ཏོག་རྩི་ཏོག་ཟ་མ་ཏོག །ཏོག་དང་མེ་ཏོག་ནོར་བུའི་ཏོག ། ཏིང་འཛིན་ཏིང་ཕོར་ཏིང་ལོ་དང༌། །ཏིང་ཏིང་ཤག་གི་སྒྲ་ཏིང་ཏིང༌། །ཏོང་ཁུན་ཞེས་པ་རྒྱ་ནག་སྐད། །ཁ་ཏོན་སྤྱི་ཏོར་ནི་གཙུག་ཏོར། །ཏིལ་དང་གཤིན་རྗེ་ཏེལ་བ་སོགས། །ཏ་ཡིག་རྐྱང་པའི་སྡེ་ཚན་ནོ། །
    གཏི་བ་སྨྲ་བ་ཞེས་པའོ། །གཏི་མུག་གཏི་ཐུག་བརྡུང་གཏག་བྱས། །གཏང་བྱ་མ་གཏང་གཏང་རག་གྱིས། །ལག་ཏུ་གཏད་དང་གཞན་ལ་གཏད། །ཡོངས་སུ་གཏད་དང་བསམ་གཏན་དང༌། །གཏན་ཚིགས་གཏན་འབེབས་གཏན་ལ་ཕབས། །གཏན་པ་མེད་པའི་མཆོད་སྦྱིན་དང༌། །གཏན་དུ་ཞེས་པ་དུས་ཡིན་ལ། །གཏན་གྱི་འདུན་མ་སྒོ་གཏན་ནི། །སྒོ་གླེགས་གཏམ་གླེང་གཏམ་གྱི་གཞི། །གདམས་པའི་གཏམ་དང་གཏམས་དཀྲིགས་གྲངས། །གཏམས་པ་ཁེངས་པའམ་གང་བ་དང༌། །བཤད་པ་དང་ནི་བསྟན་པ་དང༌། །བཅོལ་བ་དང་ནི་བལྟམས་པ་དང༌། །སྐྱེས་པ་དང་ནི་འཁྲུངས་པའོ། །གཏའ་ནི་ནོར་གྱི་གཏའ་མ་འོ། །གཏའ་གམ་ནར་སོན་བོང་ཚོད་ཞན། །ཁྲག་གཏར་ཆུ་གཏིགས་ཟད་པའི་གཏུགས། ། ཞབས་ལ་གཏུགས་དང་སེ་གོལ་གཏོགས། །ལྷ་ཆེན་གཏོགས་འདོད་ཁོངས་སུ་གཏོགས། །གཏིང་ཕྱིན་པ་ནི་དཔྱིས་ཕྱིན་པ། །གཏིང་ཟབ་པ་དང་ཟབ་ཀྱི་གཏིང༌། །སྦྱིན་པ་གཏོང་བ་ལག་ཏུ་གཏོད། །འབེན་ལ་གཏོད་དང་དམིགས་པ་གཏོད། །གཏུན་བུར་རྡུང་བྱེད་གཏུན་ཤིང་དང༌། །གཏིབ་ཆད་པ་ནི་རྡིབ་ཆད་པའོ། །ན་བུན་གཏིབས་དང་དུམ་བུར་གཏུབས། །མགོ་གཏུམ་ཁྲོ་གཏུམ་གཏུམ་པོ་དང༌། །གཏུར་བུ་ཆོས་གོས་འཇུག་པའི་སྣོད། །ས་འོག་གཏེར་དང་གཏེར་ཟན་གཏོར། །གཏོར་མ་གཏོར་ཞིང་སྤོས་གཏུལ་བ། །གཏོལ་མེད་པ་ནི་ཆ་མེད་པའམ། །ཐབས་མེད་པའམ་རྒྱུས་མེད་པའོ། །མཚང་ནས་བརྟོལ་དང་གཏོས་ཆེ་བ། །རི་བོའི་གཏོས་མཉམ་གས་འཕུལ་ཏའོ། །
    སྔགས་བཏུ་མིང་བཏགས་ཐ་སྙད་བཏགས། །ཐགས་མཁན་གོས་བཏགས་ཐག་པས་བཏགས། ། བཏགས་ཡོད་ཀུན་བཏགས་སྒྲོ་བཏགས་པ། །ཕྱེ་མར་བཏགས་དང་ཞིབ་མོར་བཏགས། །མང་པོ་བསད་པའི་ཁ་བཏགས་པ། །བཏང་སྙོམས་བཏང་བཟུང་སྤྱིར་བཏང་དང༌། །བྱ་བཏང་པ་དེས་བློས་བཏང་བ།། ལ་ལར་བཏང་བ་མགོན་ལའང་བཤད། །ཕོ་ཉ་བཏང་བས་བྱ་ཞིག་བཏང༌། །ཞིང་ལ་ཆུ་བཏང་དུས་བཏབ་པ། །ས་བོན་བཏབ་དང་སྨོན་ལམ་བཏབ། །གསོལ་བཏབ་རྒྱས་བཏབ་ཕུར་བུས་བཏབ། །ལག་པ་བཏེགས་དང་བྱེས་སུ་བཏེགས། །མགྲིན་པ་བཏེགས་ཏེ་ཁ་སྤུ་བཏོག །གདན་བཏིང་བ་དང་སྲ་བརྐྱངས་བཏིང༌། །བཏུངས་པ་ཞེས་པ་ནི་བསད་པ། །བཟའ་བཏུང་ལུས་བཏུད་སྲོལ་བཏོད་པ། །རྩད་ནས་བཏོན་དང་ཁ་ཏོན་བཏོན། །ཡུལ་ནས་བཏོན་པ་སྡོད་མི་བཏུབ། །རུང་བའི་བཏུབ་དང་དར་གྱིས་བཏུམ། ། བདུད་བཏུལ་སྨན་བཏུལ་གདུལ་བྱ་བཏུལ། །སྨན་བཏུས་ཀུན་ལས་བཏུས་པ་སོགས། །བ་ཡིས་འཕུལ་བའི་ཏ་ཡིག་གོ །
    རྟ་དང་རྟ་བབས་རུ་རྟ་དང༌། །བྱ་མ་རྟ་ནི་ཕོ་ཉ་བ། །རྟེ་འུ་རྟག་པ་མི་རྟག་པ། །བརྟག་བྱ་བརྟགས་དང་བརྟགས་པ་ནི། །གུས་པའམ་སྒྲིན་པ་ཞེས་པ་འོ། །རྟགས་སུ་བཀོད་པ་ལེགས་པར་བརྟགས། །བརྟད་པ་གློ་བུར་བའོ་མི་འགྱུར་བརྟན། །ཡིད་བརྟན་གནས་བརྟན་བརྟན་མཁས་ལྡན། །རྟབ་པ་རིངས་པ་སྟེ་བྲེལ་བ། །མ་རྟབ་པ་ནི་མི་རིངས་པ། །རྟབ་རྟབ་པོར་གྱུར་བྲེད་པའི་རྟབ། །བརྟ་བ་རྒྱས་པར་བྱ་བ་དང༌།། བརྟས་པ་རྒྱས་པ་ཞེས་པ་འོ། །ལུས་སེམས་བརྟས་དང་མི་གཙང་རྟུག །རྟོག་གེ་རྟོག་དཔྱོད་རྣམ་རྟོག་དང༌། །གཞལ་བའི་རྟོགས་དང་ཐོབ་པའི་རྟོགས། །རྟོག་དཔྱོད་རྟོག་ལྡན་མི་རྟོག་པ། །ལས་ཚོགས་ལ་ཡང་རྟོག་པ་ཟེར། །ཐུབ་པའི་ཞབས་ཀྱི་རྟིང་པ་ཡངས། །རྟེའུ་སྐྱེས་རྟིང་སྐྱེས་འཕྱིས་པ་འོ། །རྟིང་མ་ཞེས་པ་རྗེས་མའོ། །ཐག་པས་བརྟོད་དང་བརྩོན་པའི་བརྟུན། །བརྟུན་ངས་པ་ནི་གཟུ་ལུམ་དང༌། །རང་བཟོའམ་གཞན་ལ་གནོད་པ་དང༌། །འདོད་པ་ཆེ་བ་ལྟ་བུ་འོ། །མཆོད་རྟེན་རྟེན་འབྲེལ་རྟེན་བརྟེན་པ། ། རྟོན་པ་འདོད་པའམ་ཡིད་ཆེས་པ། །རྗེས་སུ་འབྲངས་པ་ཞེས་པ་འོ། །རྟུལ་ཕོད་སྙིང་སྟོབས་ཆེ་བ་དང༌།། བརྟུལ་ཞུགས་ཆ་ལུགས་འཆང་བ་འོ། །བརྟུལ་ནི་འཇམ་པ་ལ་ཡང་བརྗོད། །མོངས་རྟུལ་བླུན་པོའོ་དབང་པོ་རྟུལ། །སྤྱི་རྟོལ་བསྐྱེད་དེ་རྨ་སྨིན་བརྟོལ། །རྟོལ་གོག་རང་གི་གནས་སུ་བརྟོལ། །སྦུབས་བརྟོལ་ཚིག་བརྟོལ་དབུ་བ་བརྟོལ། །ཡོངས་འདུ་ས་བརྟོལ་ཤིང་ཞེས་པ། །ར་མགོ་ཅན་གྱི་ཏ་སྡེ་འོ། །
    གྲུབ་མཐའི་ལྟ་བ་མིག་གིས་བལྟ། །ལྟ་བ་འཇིག་ལྟ་མཐར་ལྟ་དང༌། །ལྟ་ལོག་ལྟ་མིན་རྟག་ལྟ་དང༌། །ཆད་ལྟ་ལྟ་ཞོག་ལྟ་ཅི་སྨོས། །ད་ལྟ་བ་དང་བལྟ་བར་བྱ། །དེ་ལྟ་བུ་དང་འདི་ལྟ་སྟེ། །ལྟ་བར་བྱེད་པའི་མིག་གིས་བལྟས། །ལྟོ་འཕྱེ་ལུས་ཀྱི་གཉའ་ལྟག་དང༌། །ལྟག་སྒྲེ་ཞེས་པ་ནི་ལྟག་ཐེར། །ལྟག་འོག་སྔ་ཕྱི་འམ་གོང་འོག །ལྟག་ཆོད་སྨྲ་ཞིང་བུར་ལྟང་ཟ། །ལྟད་མོ་གོས་ལྟབས་སྐུ་བལྟམས་པ། །ལྟར་སྣང་མངལ་གྱི་ལྟར་ལྟར་པོ། །ལྟས་ནི་སྔ་ལྟས་བཟང་ངན་གཉིས། །འགྲངས་ལྟོགས་ལྟུང་བས་ངན་འགྲོར་ལྟུང༌། །ལྟེང་རྒྱས་འོད་སྲུང་ལྟེང་ག་དང༌། །མདའ་ལྟོང་གོས་ལྟེབ་ལྟེམས་ཀྱིས་གང༌། །ལྟོས་འགྲོ་ལྟོས་ས་ལྟོས་འཇོག་དང༌། །ལྟོས་ཆོས་རེ་ལྟོས་མིག་གིས་ལྟོས། །ལ་མགོ་ལྡན་པའི་ཏ་ཡིག་གོ །
    སྟ་གོན་སྟ་རེ་དང་དགྲ་སྟ། །སྟ་ཟུར་དཔྱི་མགོའོ་བསྟི་སྟངས་དང༌། །བསྟི་བ་ངལ་བསོ་བའོ་བསྟི་གནས་ནི། །ངལ་བསོའི་གནས་སོ་བཀུར་སྟི་དང༌། །མོ་རྟགས་སྟུ་དང་མཚོན་སྟེ་འུ། །ཤ་སྟག་མེ་སྟག་ཤིང་སྟག་པ། །ཡ་སྟགས་གྲོང་ཚིག་ཡས་སྟགས་ཟེར། །གཅན་གཟན་སྟག་དང་རྡོ་སྟང་ཟིལ། །བསྟང་པ་མགོན་ནམ་བསྟང་པ་གྲོགས། །དཔའ་བོའི་སྟངས་སྟབས་བྱིན་ལེན་བསྟབས། །འཇིགས་སྟངས་ལྟ་སྟངས་བློའི་འཛིན་སྟངས། །སྒ་བསྟད་སྣ་བསྟད་འགྲོ་ཆས་བསྟད། །ཆོས་བསྟན་བསྟན་པ་ལ་གཞུག་ཕྱིར། །བསྟན་བཅོས་བཟུང་དང་བསྟན་པ་བཟུང༌། །འདིང་བའི་སྟན་དང་མལ་སྟན་དང༌། །སྟབས་བདེ་རྐང་པའི་སྟངས་སྟབས་དང༌། །བསྟབས་པ་ཞེས་པ་བྱིན་པ་འམ། །བྲིམ་པ་ཞེས་པའོ་ཞལ་དུ་བསྟབས། །སྟངས་གཅིག་ཁྱུ་མཆོག་སྟབས་གཤེགས་དང༌། །ཕྲེང་བའི་སྟར་དང་ཉམས་སུ་བསྟར། །བསྟར་བ་ལེགས་པའམ་བྱི་དོར་དང༌། །གཟབ་པ་དང་ནི་སྤྲས་པ་དང༌། །སེམས་ལ་སྒོམ་དང་ཡོད་པ་འོ། །སྟར་བུ་སྟར་ག་ལག་ཏུ་བསྟར། །སྟུག་པོ་བཀོད་པ་འཐུག་པའི་སྟུག །གཞོགས་སྟེགས་འཕྱར་གཡེང་སྟེ་སྟེགས་བུ། །མུ་སྟེགས་འཕྱ་བའི་བསྟིང་ཚིག་དང༌། །བསྟིང་ཚིག་སུན་འབྱིན་པ་ཡི་ཚིག །ཐུང་དུ་བསྟུང་དང་སྟེང་གི་ཕྱོགས། །ཁོང་སྟོང་དང་ནི་ཟད་པའི་སྟོང༌། །སྟོངས་ནི་ཕན་པའམ་སྟོངས་ནི་གྲོགས། །སྟོང་ཕྲག་གྲངས་ཡིན་སྟོང་པ་ཉིད། །ཡང་ཡང་བསྟུད་དང་བསྟུད་མར་འབྱུང༌། །ངོ་བསྟོད་ཟོལ་བསྟོད་བསྟོད་པའི་ཚིག །བློ་དང་བསྟུན་ཏེ་བྱ་བ་བསྟུན། །གཞུང་དང་བསྟུན་ཏེ་མཁས་པ་བསྟེན། །བསྟེན་པ་བཀུར་བའམ་བསྙེན་པའོ། །སྟོན་པ་ཆོས་སྟོན་སྟོན་ཀའི་དུས། །སྟོན་མོ་འགྱེད་དང་བྱིན་ལེན་སྟོབ། །རྩལ་གྱི་སྟོབས་དང་ཞལ་དུ་སྟོབ། །སྟོབ་པ་འབྲིམ་པའམ་སྟེར་བ་དང༌། །སྟོབ་པ་མགྲོན་དུ་གཉེར་བར་བཤད། །དངོས་སྟོབས་དངོས་པོ་སྟོབས་ཞུགས་དང༌། །ས་ལ་བསྟིམ་ཞིག་བྱད་སྟེམས་དག བསྟིར་མེད་མནར་མེད་ངལ་བསོ་མེད། །ཕོངས་ལ་ནོར་སྟེར་བོར་བའི་སྟོར། །སོ་སྟོར་བ་ནི་སོ་ཟིང་བ། །མི་གཙང་འབབ་པའི་སྟོར་ཁུང་དང༌། །སྟེས་དབང་སྟབས་ལེགས་སམ་སྟབས་ཤུགས། །མ་སྟེས་པ་ནི་མ་ལེགས་སོ། །ས་མགོ་ཅན་གྱི་ཏ་ཡི་སྡེའོ། །
ཐ༽ ཐ་ཚིག་ཅེས་པ་ཚིག་གི་དོན། །ཐ་སྙད་ཐ་ག་ཐ་ག་པ། །ཐ་བ་རེངས་པའོ་ཐ་རྒོད་བཏུལ། །ཐ་ཆད་པ་ནི་ངན་པ་དང༌། །ཐ་རམས་ཞེས་པ་གཏམས་པའོ། །ཐ་རམ་ངན་པའོ་ཐ་ཤལ་པ། །ཐ་མ་ཐ་ན་ཐ་བའི་སེམས། །ཐ་ཆུང་ཐ་དད་ཐ་མི་དད། །ཐ་མལ་ཐག་རིང་ཐགས་འཐག་པ། །བསམ་པ་ཐག་པས་ཐག་པ་བསྔོགས། །ཐག་རན་བཏགས་པའོ་ཐག་བཅད་པ། །ཐང་ཕྲོམ་ཐང་ཤིང་ཐང་ཆུ་ཟགས། །ཐང་གི་དཀྱིལ་དུ་ཐང་མར་བརྡལ། །ཐང་ག་བྲིས་པས་ཐང་ཆད་དེ། །ཐང་གཅིག་ཤ་ཐང་ཐང་དུ་འབད། །ཐད་ཀ་ཐན་ལྟས་ཐན་པ་དང༌། །ཐན་ཀོར་ཉེས་ཀོར་རམ་ཉེ་འཁོར། །ཐབས་ལ་མཁས་དང་ཐབས་ཅིག་ཏུ། །མེ་ཡི་ཐབ་དང་ཐམ་ག་དང༌། །ཐམས་ཅད་དང་ནི་བརྒྱ་ཐམ་པ། །ཐར་པ་ཐོབ་པ་འཕྲང་ལས་ཐར། །ཐལ་བར་གྱིས་ཤིག་ཐལ་མར་ཕུག །ཧ་ཅང་ཐལ་བའི་ཐལ་འགྱུར་འཕེན། །ཐལ་ལྕག་ཐལ་སྦྱར་ཐལ་མོ་རྡེབ། །བལ་གྱི་ཐི་གུ་བྱ་ཐི་བ། །གོས་ཀྱི་ཐུ་བ་བུ་ཐུ་བོ། །སྒོ་ཁྱི་ཐུ་མོ་འདྲེ་ཐེ་འུ་རང༌། །ཐེའུ་ཚེ་ཐེ་ཚོམ་ཐོ་ཡོར་དང༌། །མཚན་མཐའི་ཐོ་རེངས་ཐོ་བཙུན་དང༌། །ཐོ་བཙུན་ཐོ་བ་ཐོ་ལུམ་དང༌། །ཐིག་བཏབ་པ་དང་ཚོད་ཐིག་པ། །ཐིག་ལེ་ཆུ་ཐིགས་ཐུག་དཀར་ནག །ཕོག་ཐུག་ཐུག་རེག་ལུག་ཐུག་རེ། །ཐུགས་ཀ་ཐུགས་རྗེ་ཐེག་པ་ཆེ། །ཐེག་ཚད་ཁུར་ནས་གཞན་དུ་ཐེགས། །ཐོགས་པ་མེད་པ་གནམ་ལྕགས་ཐོག །ཐོག་མ་མེད་དང་ཁང་པའི་ཐོག།། ཐིང་རིལ་རིང་ཐུང་གནས་སུ་ཐེངས། །བཟུང་བ་ཐོང་ཞིག་ཚེ་བློས་ཐོངས། །ཐོང་གཤོལ་ཤ་ཁྲག་ཐེད་ལ་བོར། །ཐོད་ལེ་ཀོར་དང་མགོའི་ཐོད་པ། །ཐུན་མོང་ཐུན་ཚོད་ཐུན་གྱིས་བྲབ། །ལམ་དུ་ཐོན་དང་ཁ་ཏོན་ཐོན། །མུན་པའི་ཐིབས་པོ་ནགས་ཐིབས་པོ། །ཐིབས་ནི་རྡིབས་ཏེ་གཏིབས་ཀྱང་ཟེར། །ཐིབས་ནོན་རྡིབས་ཀྱིས་ནོན་པ་འོ། །ཐུབ་པ་དཀའ་ཐུབ་ཐུབ་ཚོད་དང༌། །ཟ་ཐེབས་གཅིག་དང་འགྲོ་ཐེབས་གཉིས། །ས་བོན་ཐེབས་དང་སྨོན་ལམ་ཐེབས། །ཐོབ་བྱ་ཐོབ་དང་མ་ཐོབ་དང༌། །ཐོབ་ཀྱིས་འཇལ་བ་ཞེས་པ་ནི། །ཐབས་ཀྱིས་གཞན་ནོར་འགུགས་པ་འོ། །ཆུ་ལ་ཐིམ་དང་ཐུམ་ཕྲས་དང༌། །ཐུམ་པོ་ཁུར་ནས་ཐེམ་པ་རྒལ། །ཐེམ་བུ་ཐེམ་སྐས་སྐལ་བ་ཐེམ། །ཐུར་མ་གྱེན་ཐུར་ཐེར་ཟུག་དང༌། །ཐེར་འབུམ་ཐོར་ཏོ་རྩེ་མོ་འོ། །ཐོར་ཅོག་ཐོར་ཚུགས་ཐོར་བུ་བ། །ལུས་མེད་ཐུལ་དེ་ཐེལ་གྱིས་འབབ། ། ཐོལ་བྱུང་ཐོས་སོ་མཉན་བྱ་རྣམས། །ཐོས་པའི་ཆོས་ལ་ཐོས་བསམ་གྱིས། །རྐྱང་པ་ཡི་ནི་ཐ་སྡེ་འོ། །
    ནུས་མཐུ་མཐུ་སྟོབས་མཐུ་བོ་ཆེ། །མཐེ་བོང་མཐེ་བོ་མཐེ་འུ་ཆུང༌། །མཐོ་འཚམ་མི་བྱེད་མཐོ་རིས་འགྲོ། །ཚད་ཀྱིས་མཐོ་དང་དཔངས་མཐོ་བ། །སྨད་ཀྱི་མཐང་དང་མཐང་གོས་དང༌། །མཐའ་དག་ཅེས་པ་མང་ཚིག་གོ །མཐའ་འཁོབ་ཡོད་མཐའ་མེད་མཐའ་དང༌། །མཐའ་མེད་པ་དང་མཐའ་ཡས་པ།། མཐའ་གྲུ་ཐ་གྲུ་གཉིས་རྒྱ་ཁྱོན། །མཐར་གྱིས་ཞེས་པ་རིམ་གྱིས་སོ། །མཐར་འཛིན་མཐར་བྱེད་མཐར་ཕྱིན་པ། །མཐར་ཆགས་མཐར་ཐུག་མུར་ཐུག་པའོ། །མཐིང་ག་མཐོན་མཐིང་མཁའ་ཡི་མཐོངས། །མིག་གིས་མཐོང་དང་རྒྱ་མཐོངས་དང༌། །བྲང་གི་མཐོང་ག་ཆད་པ་འཐུད། །མཐུན་དང་མི་མཐུན་གཞི་མཐུན་དང༌། །བློ་མཐུན་མཐོན་ཀ་མཐོན་པོའི་རྩེ། །རྟ་ཡི་མཐུར་མདའ་ལག་པའི་མཐིལ། །ལྷམ་གྱི་མཐིལ་དང་ལུང་པའི་མཐིལ། །ཉམས་ལེན་མཐིལ་དུ་མཐོལ་བཤགས་མཛད། །མཐོལ་བཤགས་མཐོལ་བ་འགྱོད་པ་དང༌། ། མཐོལ་བ་སྨྲ་བའམ་མི་སྦེད་པའོ། །མ་ཡིས་འཕུལ་བའི་ཐ་སྡེ་འོ། །
མེ་ཏོག་འཐུ་དང་གྲོས་ལ་འཐུ། །ཐགས་འཐག་འབྲུ་འཐག་ཕྱེ་མར་འཐག །འཐད་མི་འཐད་དང་འོས་པའི་འཐད། །ནན་ཏན་འཐན་པ་མི་འཐན་པོ། །འཁྲུག་པའི་འཐབ་པ་འཐབ་མོ་སྟེ། །འཐམས་པ་ཞེས་པ་བྱམས་པའོ། །གྲོགས་སུ་འཐམས་དང་མཁྲེགས་པའི་འཐས། །ཆུ་འཐིག་རྔམས་འཐུག་ཤ་ལ་འཐོག སྨོད་ཚིག་འཐིང་སླད་འཐོར་འཐུང་ཁྲུས། །སྐོམ་འཐུང་རྐང་པ་འཐེང་པོ་དེ། །ཐག་པས་འཐེན་དང་ནང་ནས་འཐོན། །ཆར་སྤྲིན་འཐིབས་དང་ན་བུན་འཐིབས། །ཟས་འཐེབ་གོས་འཐེབ་འཐོབ་པར་རེ། །བློ་འཐུམ་རས་ཀྱིས་ཐུམ་མི་ཐུམ། །བྲེང་འཐོམ་དང་ནི་ནན་ཆགས་འཐེམས། །ཆུ་འཐོར་བ་དང་དུ་བ་འཐུལ། །ཟས་ལ་འཐུས་དང་གྲོས་ལ་འཐུས། །འས་འཕུལ་ཐ་ཡི་སྡེ་ཚན་རྫོགས། །
ད༽ ད་ནི་ཕལ་ཆེར་དུས་ལ་འཇུག །དུ་མ་ཡོད་དང་གྲངས་དུ་ཡོད། །སྤོས་ཀྱི་དུ་བ་དེ་ན་འཐུལ། །དེ་ནས་དེ་རིང་དེ་ཅི་ཞིག །དེ་ལ་དེ་བཞིན་དེ་ཇི་སྙམ། །དེ་དག་དེ་ལྟ་དེ་བས་ན། །དེ་ཁོ་ན་ཉིད་དེ་བཞིན་ཉིད། །དེ་ཉིད་དེ་ཡང་དེ་ཙམ་མོ། །དེ་འུ་བསད་དང་དེ་འུ་ཤི །དོ་མོད་དོ་ཤལ་དོ་མི་བསྡོ། །དོ་གལ་དོ་ར་སྤར་བ་དོ། །སྒྲིབ་པ་དག་དང་བཀྲུས་པས་དག །དག་ཚང་འདི་དག་ལྷ་མི་དག །གང་དག་ཡོངས་དག་དག་པའི་ཞིང༌། །དང་པོ་ཐོས་པ་དང་དུ་ལེན། །སྡོད་དང་ཉོན་དང་ཆོས་གྱིས་དང༌། །དང་ག་བདེ་ཞིང་དང་བ་འདྲེན། །དང་ར་བླ་གབ་མེད་པ་ཡི། །ར་བའོ་དྭངས་བསིལ་དད་པ་སྐྱེ། །དན་རྟགས་ཚེ་སྔོན་གར་སྐྱེས་པའི། །མཚན་མ་ཚེ་འདིར་གསལ་བའོ། །སྐྱེས་བུ་དམ་པ་དམ་ཚིག་ལྡན། །དམ་ཉམས་དམ་སྲི་དམ་དུ་བཅིངས། །དམ་རྒྱ་ཞེས་པ་ཁྲིམས་ཡིན་ལ། །དར་བ་འཐུང་ཞིང་དར་སྐུད་འཁེལ། །འཕེལ་བའི་དར་དང་ཆུ་ཡི་དར། །སོས་དལ་དུས་སུ་དལ་ཁ་བཟློག །དལ་འབྱོར་རྟེན་ཐོབ་དིག་པ་མིན། །དུགས་ཁང་བསྲོ་ཁང་ངམ་ཁྲུས་ཁང༌། །དུག་བཅོམ་སྐུད་པའི་དོག་པ་དང༌། །ཐེ་ཚོམ་མ་ཆོད་དོགས་པ་ཆེ། ། ཡངས་པ་མིན་པའི་གནས་དོག་པ། །ཕྲག་དོག་མི་བྱ་དེང་སང་དུས། །འབུད་པའི་དུང་དང་དུང་དུང་བློ། ། གཞན་དུ་དེངས་ཤིག་དོང་ཀ་ཟོ། །ས་ལ་ཐུར་དུ་བརྐོས་པའི་དོང༌། །དེར་དོང་བ་ནི་དེར་སོང་བའོ། །སྤོས་ཀྱི་དུད་པ་མགོ་བོ་དུད། །དུད་འགྲོ་བྲོས་པ་བདས་པའི་དེད། །དེད་དཔོན་དང་ནི་སྐྱེ་མཆེད་དོད། །དོན་མཐུན་ཚོང་པའོ་འགྲོན་པོའང་དེ། །གདམས་པའི་དོན་པོ་དོན་གྱི་གནད། །དོན་དམ་བདེན་པ་དོན་དམ་པ༑ ༑དོན་མེད་དོན་ལོག་དོན་དང་ལྡན། །དོན་བཅས་བློ་ཡི་ཡུལ་གྱི་དོན། །བརྗོད་བྱའི་དོན་དང་རང་དོན་དང༌། །གཞན་དོན་བསྒྲུབས་པས་མ་དུབ་པ། །འགལ་དུམ་གཏུབས་པའི་དུམ་བུ་དང༌། །སྡེ་ཚན་དུམ་བུ་གཅན་གཟན་དོམ། །རྨོན་དོར་དུར་ཁྲོད་རྩྭ་དུར་བ། །དོར་བ་མེད་དང་གཞན་དུ་དོར། །དོར་བྱེད་རྒྱལ་སོགས་རྒྱལ་ཐབས་གཡོ། །དོར་མ་སྨད་གོས་སྦུབས་ཅན་ནོ། །དབང་པོ་དུལ་དང་རྟ་དུལ་བ། །དོལ་ནི་རྔོན་པའི་ཡོ་བྱད་དོ། །འདས་པའི་དུས་དང་མ་འོངས་དུས། །ད་ལྟའི་དུས་དང་དུས་བཏབ་པ། །དུས་ཀུན་དགེ་བ་དེས་པ་ནི། །ཡི་དམ་བརྟན་པ་ཞེས་པ་འོ། །རྒྱུ་མཚན་དེས་ན་ད་རྐྱང་ངོ༌། ། 
    རྙེད་པ་ལ་གདུ་ཟས་ལ་གདུ། །རྒྱན་གྱི་གདུ་བུ་ཁུ་བ་གདུ། །གདགས་པའི་བསྟན་བཅོས་མིང་གདགས་པ། །དམ་ལ་གདགས་དང་གདུང་མར་གདགས། །གདགས་པའི་གཞི་ལ་ཐ་སྙད་གདགས། ། གདངས་ཅན་ཀུན་དགའ་ར་བ་ན། །གདངས་སྙན་སྐད་གདངས་བསྙུང་བ་གདངས། །གདང་བུ་སྐས་གདང་གོས་འགེལ་དང༌། །ཁ་གདངས་སྤར་མོ་གདངས་པ་དང༌། །གདན་བཏིང་བ་དང་གདན་དྲངས་པ།། གསལ་གདབ་གསོལ་གདབ་སྨོན་ལམ་གདབ། །ཐིག་གདབ་པ་དང་ཕུར་བུས་གདབ། །ས་བོན་གདབ་དང་གདམ་ང་བྱེད། །བཀའ་གདམས་པ་རྣམས་གདམས་ངག་སྟོན། །གཉེར་གདམས་བཅོལ་གདམས་ཞེ་སའི་གདའ། །མཚོན་ཆ་རྡར་བར་བྱེད་པའི་བརྡར། །ཐུང་གདར་སོས་གདལ་ཁྱབ་གདལ་ཆེ། །གདུགས་ནི་ཉི་མའམ་ཉིན་པར་རོ། །ཚད་སྐྱོབ་གདུགས་ནི་འབུབས་པའི་གདུགས། །གདུག་པ་ཅན་དང་སྲང་ལ་གདེག གྱེན་དུ་གདེག་དང་གཏིང་བ་སྟན། །ཟས་སྐོམ་གྱིས་གདུངས་ནོར་གྱིས་གདུངས། །གདུགས་ཀྱིས་གདུངས་ནི་ཉི་མས་གདུངས། །གདུང་རྒྱུད་བརྩེ་གདུང་ཁང་པའི་གདུང༌། །སྐུ་གདུང་གདེང་ཐོབ་གདེངས་ཀ་ཅན། །མཚོན་གདེང་གདོང་ནི་བྱད་ཀྱི་གདོང༌། །གདོད་མའི་དུས་དང་གདོད་མ་ནས། །གདོད་ནས་མ་གྲུབ་ད་གདོད་འབྱུང༌། །གདོན་མི་ཟ་བར་གདོན་རྣམས་གཞོམ། །ཁ་ཏོན་གདོན་དང་གནས་ནས་གདོན། །གདུབ་ཀོར་ལག་གདུབ་དང་སོར་གདུབ། །གདུལ་བར་དཀའ་བའི་གདུལ་བྱ་བཏུལ། །རིགས་ངན་གདོལ་བ་ཁུ་བ་གདུས། །གདོས་པ་འཛིན་པ་གདོས་བུ་འདོགས། །གས་འཕུལ་ད་ཡི་སྡེ་ཚན་ནོ། །
    ལུས་སེམས་བདེ་བ་སིམ་པའི་བདེ། །བདེ་བླག་ཉིད་དུ་བདེ་བར་གཤེགས། །སྙིགས་མ་སྔ་བདོ་དར་བའི་བདོ། །བདོ་བ་ཡོད་པ་ལ་ཡང་བརྗོད། །བདག་མེད་བདག་པོ་བདག་ཏུ་འཛིན། །བདག་ཅག་བདག་ཉིད་བདག་པོའི་རྐྱེན། །ཞིམ་པའི་བདའ་དང་འདེད་པའི་བདའ། །ལས་ལན་བདའ་བས་བདའ་འདེད་བྱེད། །རལ་གྲི་བདར་དང་བདེན་པ་བདར། །ཕྱི་བདར་བྱེད་ཅིང་ཐང་མར་བདལ། །ཁྱབ་གདལ་ཆེ་དང་བདས་ནས་བཟུང༌། །བདུག་སྤོས་བདུག་དང་ཡོད་པའི་བདོག །གཞུ་བདུངས་པ་ཡིས་བདུད་བཏུལ་བས། །བདུད་རྩི་བརྙེས་ཏེ་བདུན་བདུན་ནས། །བདེན་གསུང་བདེན་གཉིས་བདེན་བཞི་གསུངས། །བས་འཕུལ་ད་ཡི་སྡེ་ཚན་རྫོགས། །
    མདོ་སྡེ་དང་ནི་སྡོམ་གྱི་མདོ། །སུམ་མདོ་བཞི་མདོ་ལུང་པའི་མདོ། །མདག་མ་མེ་མདག་དང་སོལ་མདག །མདང་སང་ཞེས་པ་དུས་ཡིན་ལ། །བཀྲག་མདང་བཟང་དང་ལུང་པའི་མདའ། །ར་མདའ་ཡིས་ནི་འཕེན་པའི་མདའ། །མདེའུ་རྣོ་དང་ཁ་དོག་མདོག །མདུང་དོར་རྒྱན་འགྱེད་པ་ཡི་དོན། །སྣུན་པའི་མདུང་དང་རྨ་བྱའི་མདོངས། །དྲང་གཏམ་མདོངས་གསོལ་དཔྲལ་བའི་མདོངས། །མདོངས་གསོལ་ངོ་དགའི་གཏམ་ལའང་ཟེར། །མདུད་པ་བཅད་ནས་མདུན་དུ་སླེབས། །མདུན་བདར་མདུན་ནས་བསྟོད་པ་འམ། ། མདུན་དུ་བགྱིས་པའོ་མདོར་བསྡུས་དང༌། །མདོས་སོགས་མས་འཕུལ་ད་སྡེ་འོ། །
    འདི་དང་འདི་སོགས་ཉེ་བའི་ཚིག །འདུ་འཕྲོད་ཅེས་པ་ཚོགས་པའོ། །འདུ་ཤེས་འདུ་བྱེད་འདུ་འཛི་དང༌། །འདུ་མི་བྱེད་དང་ལྡེ་གུ་བྱུགས། །འདོ་མེད་འདོ་རྟ་འདོ་ལིའི་ཁྱོགས། །འདག་ཆལ་བྱུགས་ཤིང་འདག་གུ་འདག །དྲི་མ་འདག་དང་སྒྲིབ་པ་འདག །མ་འདང་གྲངས་སམ་ཚད་མ་ལོང༌། །འདད་ནི་གཤིན་པོའི་དགེ་བསྒྲུབ་པ། །འདབ་ཆགས་རི་འདབས་ལོ་འདབ་རྒྱས། །འདབ་གཤོག་འདབ་མ་འཁོར་འདབ་རྒྱས། །འདམ་བུ་འདམ་སྐྱེས་འདམ་དུ་སྐྱེས། །འདམ་རྫབ་དང་མཚུངས་འཁོར་བའི་འདམ། །འདམ་ག་མ་འཆུག་འདའ་ཁའི་དུས། །འདའ་བྱ་འདའ་བྱེད་མྱ་ངན་འདའ། །གཡོ་འགུལ་འདར་དང་སྐྱོ་མ་འདལ། །མྱ་ངན་འདས་དང་འདས་པའི་དུས། །གམ་ན་འདུག་དང་གྱེན་དུ་འདེགས། ། མང་པོ་གསོད་པའི་ཁ་འདོགས་པ། །མི་ལ་མིང་འདོགས་ཐ་སྙད་འདོགས། །ཐག་པས་མི་འདོགས་སྒྲོ་མི་འདོགས། །གདན་འདིང་གཞན་དུ་མི་འདེང་བ། འདོང་བ་འགྲོ་བའོ་ཕྱག་འཚལ་འདུད། །རྗེས་འདེད་འདོད་པ་འདོད་ཡོན་དང༌། །སེམས་བྱུང་འདུན་པ་དགེ་འདུན་དང༌། །གཏན་གྱི་འདུན་མ་མདུན་མའང་ཟེར། །འདུན་ས་ཞེས་པ་ནི་ཚོགས་ས། །མདུན་ན་འདོན་གྱིས་ཁ་ཏོན་འདོན། ཡུལ་ནས་འདོན་དང་ས་བོན་འདེབས། །གསོལ་བ་འདེབས་དང་ཕུར་བུས་འདེབས། །འཐབ་མོ་འདུམ་ཡང་ཁ་མ་འདུམ།། ཕྱོགས་གཅིག་འཛོམས་པའི་འདོམ་པ་དང༌། །འདྲེན་པ་ཆོས་འདོམས་གཞུ་འདོམ་དང༌། །བཅས་པ་ནང་འདོམ་གསང་གནས་འདོམས། །རྟ་མཆོག་འདུར་བའི་བང་འདུར་འདུར། །སྲོག་འདོར་བ་ནི་བོར་བའི་འདོར། །འདུལ་བ་འདུས་བྱས་འདུས་མ་བྱས། །ཚོགས་ཤིང་འདུས་པ་འས་འཕུལ་དའོ། ། 
    གོ་བྱེད་བརྡ་དང་རྡོ་རྡེ་འུ། །རྟས་བརྡབས་བརྡབ་འཆལ་ཆལ་བརྡབ་བརྡབས། །ཆ་ལང་བརྡབས་ཤིང་མཚོན་ཆ་བརྡར། །ཁ་བརྡར་གྲོང་རྡལ་ཆལ་མར་བརྡལ། །ཐོགས་རྡུག་མེད་ཅིང་ཐབས་མི་རྡུགས།། རྡེག་བྱེད་ཀྱིས་ནི་བརྡེག་བྱར་བརྡེགས། །བརྡེག་འཆོས་པ་ནི་བརྡབ་འགྱེལ་བའོ། །རྡོག་པོ་གཅིག་ལ་རྡོག་པས་བརྫིས། །བརྡུང་འཚོག་མི་བྱེད་རྔ་རྡུང་ཞིང༌། །བྲོ་རྡུང་ཟངས་རྡུང་ལྕགས་ཀྱང་རྡུང། །ཐོག་རྡིབ་པ་དང་ལག་པ་རྡེབ། །མཇུག་རྡུམ་རྐང་རྡུམ་ལག་རྡུམ་དང༌། །རྡུལ་དང་རྡུལ་ཕྲན་རྡུལ་ཕྲ་རབ། ། རྡེལ་བཀྲམ་ཞབས་རྡོལ་བ་ཡི་སྣོད། །བླ་རྡོལ་བབ་ཅོལ་སྨྲ་བ་འོ། །ཆུ་མིག་རྡོལ་དང་རྡོལ་ཆོས་དང༌། ། གྲི་རྡོར་དབུ་བ་རྡོས་པ་དང༌། ལུས་རྡོས་ཆེ་བ་རར་བཏགས་དའོ། ། 
    མཆོད་རྫས་ལྡ་ལྡི་ལྡེ་གུ་དང༌། །མིང་གི་ལྡེ་དང་ལྡེ་མིག་དང༌། །རེ་ལྡེ་མེ་ལྡེ་ཉི་མ་ལྡེ། །བལྡག་བྱ་ལྕེས་བལྡག་དྲི་ངད་ལྡང༌། །ནེའུ་ལྡང་ན་ཟླའམ་ན་མཉམ་པ། །ཉལ་ལས་ལྡང་དང་འཁོབ་པའི་ལྡང༌། ། བསྟན་བཅོས་ཀྱི་ནི་ལྡང་ཚད་དང༌། །ལྡད་བྱེད་སོ་ཡིས་མུར་བའི་བལྡད། །ཡོད་པའི་ལྡན་དང་སེམས་ལྡན་དང༌། །བཅོམ་ལྡན་གདོང་གི་ལྡན་པ་དང༌། །སྐྱར་ལྡབ་ལྡམ་པོ་རླན་གྱིས་ལྡར། །ཆུ་ལྡུག་ལྡེག་ལྡེག་རབ་ཏུ་ལྡེག །སོ་ལྡེག་དང་ནི་མགོ་ལྡོག་ཙམ། །གོ་ལྡོག་འཇུག་ལྡོག་ཕྱིར་མི་ལྡོག །ལྡོག་པ་ལ་ནི་རང་ལྡོག་དང༌། ། དོན་ལྡོག་དང་ནི་གཞི་ལྡོག་གོ །མཁའ་ལྡིང་སེང་ལྡེང་ལྡོང་རོས་དང༌། །མིག་ལྡོང་བ་དང་བཏུང་བ་ལྡུད།། དྲི་བའི་ཚིག་གི་ལན་ལྡོན་པ། །སྐད་ཀྱི་ལྡབ་ལྡིབ་ལོགས་ཀྱི་ལྡེབས། །སྨྲ་བ་ལྡོབ་སྐྱེན་སྔོ་ལྡུམ་བུ། །ལྡུམ་ར་དང་ནི་དྲང་མིན་ལྡེམ། །ལྡེམ་དགོངས་ལྡེམ་སྐུ་འཁྱོག་ལྡེམ་ལྡེམ། །ལྡོམ་བུ་ལྟོ་ལྡིར་སྒྲ་ལྡིར་ལྡིར། །ལྡེར་བཟོ་ལྷག་མ་མི་ལྡུས་པ། །ལ་མགོ་ཅན་གྱི་ད་སྡེ་འོ། ། 
    བསྡུ་བྱ་བསྡུ་དང་བསྡུ་སྐྱོགས་དང༌། །སྡེ་སྣོད་སྡེ་ཚན་མང་པོའི་སྡེ། །སྲོག་ལ་མི་སྡོ་དོ་མི་སྡོ། །ཞེ་སྡང་སྡང་སེམས་སྡང་མིག་བལྟ། །གནས་སུ་བསྡད་དེ་ཉེས་པ་བསྡམས། །ལག་པས་བསྡམས་དང་ཐག་པས་བསྡམས། །སྐྱེ་བོ་སྡར་མ་བྲེད་པའི་སྡར། །སྲོག་ཆགས་སྡིག་པ་དགེ་སྡིག་དང༌། །སྡིག་མཛུབ་སྡིགས་མཛུབ་གཞན་ལ་བསྡིགས། །སྡིག་ཏོ་ཅན་དང་སྡིག་ལྟ་ཅན། །ཞེས་པ་ལྟ་ངན་ལ་གནས་པའོ། །སྡུག་བསྔལ་བ་དང་མཛེས་པའི་སྡུག །གྲབས་ཀྱི་བསྡོགས་དང་ཉེར་བསྡོགས་དང༌། །གནས་ཀྱི་སྡིངས་དང་ཤིང་སྡོང་པོ། །སྡོང་བུ་མཆོད་སྡོང་གྲོགས་དང་བསྡོངས། །གོས་ཀྱི་སྡུད་དང་མདོ་སྡུད་པ། །དབང་སྡུད་ནོར་སྡུད་གནས་སུ་སྡོད། །ཆར་སྡོད་བྱེ་འུ་སྒུག་སྡོད་དང༌། །སྡེབ་སྦྱོར་གདོང་བསྡེབས་ཕྱོགས་གཅིག་བསྡེབས།། ཕན་ཚུན་བསྡེབས་དང་གྲོགས་དང་བསྡེབས། །ཁྱིམ་བདག་སྡུམ་བྱེད་འགལ་བ་བསྡུམས།  །སྡུམ་པ་ལག་པ་སྡུམ་པ་ཁྱིམ། །ཆོས་ཀྱི་སྡོམ་བཞི་གཅིག་ཏུ་བསྡོམས། །ཁས་བླངས་སྡོམ་པ་སྲུང་སྡོམ་དང༌། །སྲོག་ཆགས་སྡོམ་དང་ཐག་པས་སྡོམས། །གྲོས་བསྡུར་གོ་བསྡུར་ཉམས་རྟོགས་བསྡུར། །སྣོད་སྤྱད་སྡེར་མ་སྡེར་མོ་རྣོ། །ཐུག་པའི་སྡོར་དང་གཅིག་ཏུ་བསྡུས། །མདོར་བསྡུས་རྒྱས་མིན་བསྡུས་པ་དང༌། །སྲོག་དང་བསྡོས་སོགས་སར་བཏགས་དའོ། །
    ཡ་རབས་དྲ་མ་དྲ་བ་དང༌། །དྲ་ཕྱེད་དྲ་ཕད་གོས་དྲ་བའི། །དྲ་གྲི་མི་གཙང་དྲི་མ་དང༌། །དྲི་ལ་དྲི་ཞིམ་དྲི་མི་ཞིམ། །དྲི་ང་བ་དང་དྲི་བཅོས་དང༌། །དྲི་མ་མེད་པ་དྲི་རྨེད་མཁས། །དྲི་བ་ཞུ་དང་དྲི་ཟ་དང༌། །སྐུད་པའི་དྲུ་བུ་མོན་དྲེ་དང༌། །དྲེའུ་དྲེའུ་རྔོག་མོན་སྲན་དྲེའུ། །སྔ་དྲོ་ཕྱི་དྲོ་ཉི་མ་དྲོ། །དྲོ་ལ་བབས་པའི་དུས་དྲོ་ཟ། །དྲག་པོ་ནད་དྲག་ཐལ་བས་དྲག །ཁ་དྲག་པ་དང་དྲག་ཤུལ་ཆེ། །མ་དྲངས་པ་ནི་མ་དུལ་བ། །ངན་འགྲོ་ལས་དྲངས་ཐར་པར་དྲངས། །དྲང་སྲོང་དྲང་པོར་བཞུགས་པ་ལ། །བསོད་པ་དྲང་བ་དྲང་དོན་གསུངས། །དྲན་པ་ཉེར་བཞག་འདས་དུས་དྲན། །ལྕམ་དྲལ་གོས་དྲལ་ཁྲིམས་དྲལ་བ།། དྲལ་བ་བཅོས་པའམ་ཞིག་པ་འོ། །དྲལ་བོ་ཞེས་པ་མིང་བོ་འོ། །དྲས་པའི་གོས་གྱོན་སྨིན་དྲུག་བུ། །ཉིན་མཚན་དུས་དྲུག་གྲངས་ཀྱི་དྲུག །རྒྱགས་པའི་དྲེགས་དང་ནོར་གྱིས་དྲེགས། །དྲེག་ནད་རྫ་དྲེག་ཁ་ནང་དྲེག །གཞན་དྲིང་མི་འཇོག་ཤིང་དྲུང་གནས། །དྲུང་བ་ཞེས་པ་ནི་རྩ་བ། །དྲུང་ཕྱུངས་རྩད་ནས་ཕྱུངས་པ་འོ། །གཡུང་དྲུང་བརྙེས་པའི་ཞབས་དྲུང་དུ། །ཟས་དྲོངས་ཐར་པའི་ལམ་དུ་དྲོངས། །ས་ལ་དྲུད་པའི་དྲེད་ལྤགས་དང༌། །དྲེད་པོ་མི་དྲེད་ཉི་མའི་དྲོད། །དྲོད་ཐོབ་དྲོད་ཉུལ་སྦྱོར་ལམ་དྲོད། །བཀའ་དྲིན་དྲན་ནས་དྲིན་ལན་འཇལ། །ཆུ་དྲོན་བཏུང་ཞིང་ཟན་དྲོན་ཟ། །གོས་དྲུབས་པ་ནི་གོས་བཙེམས་པའོ། །དྲིལ་བསྒྲགས་པ་དང་དྲིལ་བུ་ཉོས། །དར་གྱིས་དྲིལ་ཏེ་དྲེལ་ལ་བཀལ། །གཏམ་དྲིས་དྲིས་ལན་བ་དྲུས་མ། ། དྲེས་མ་རྩྭ་ཡིན་ཉི་མས་དྲོས། །ར་བཏགས་ད་ཡི་སྡེ་པ་འོ། །
    མཚོན་གྱིས་གོས་འདྲ་མཚུངས་པའི་འདྲ། །ཡི་གེར་འབྲི་དང་གླེང་མོ་འདྲི། །གཏམ་འདྲི་བ་དང་མཚང་འདྲུ་བ། །ཁུང་བུ་འདྲུ་བ་འདྲེ་ཡང་ཤེས། །སོ་ཡིས་འདྲད་ཅིང་གོས་འདྲལ་བ། །ཁྲིམས་འདྲལ་འདྲེག་མཁན་རྟ་འདྲོགས་པ། །དྲངས་ནས་མ་འདྲོངས་བསླུ་བའི་འདྲིད། །ཤིང་འདྲུད་ཞབས་འདྲེད་སྨོན་འདྲིན་འབོད། །འདྲེད་འདྲིལ་ག་འགྲེད་བྱེད་པའང་ཡོད། །འཇིག་རྟེན་འདྲེན་པ་འདྲེན་མ་ནི། །སྣ་ཚོགས་འདྲེས་མ་འམ་ཁྲ་བོ། །གོས་འདྲུབ་པ་ནི་གོས་འཚེམ་པ། །དྲང་སྲོང་འདྲོབ་སྐྱོང་གོང་བུར་འདྲིལ། །རྦབ་ཏུ་འདྲིལ་དང་རུལ་འགྱུར་འདྲུལ། །གོམས་འདྲིས་འདྲེས་མ་ཕྱོགས་གཅིག་འདྲེས།། འས་འཕུལ་ར་བཏགས་ད་སྡེ་འོ། །
    ཡི་དྭགས་རི་དྭགས་ཚིག་བླ་དྭགས། །དྭངས་བསིལ་ཆུ་འཐུང་ནམ་མཁའ་དྭངས། །དྭ་ཕྲུག་མ་དང་གཏན་བྲལ་བའི། །བྱིས་པའི་མིང་ཡིན་ཝ་བཏགས་པའི། །ད་ཡི་ངེས་པ་དེས་རྫོགས་སོ། །
ན༽ ན་མཉམ་ན་ཚོད་ཕྲ་བ་དག །ན་བུན་འཐིབས་པས་ན་བཟའ་གྱོན། །ན་སོ་རྒས་པ་ན་བས་གཟིར།། ད་ནི་ཁྱོད་ནི་ནུ་མ་ནུ། །ནེའུ་སིང་ནེ་འུ་ལེ་ནེ་ཙོ་དང༌། །ནེ་འུ་ཟླ་ནི་ནལ་ཟླ་སྟེ། །ན་ཚོད་དམ་ལོ་ཚོད་མཉམ་པའོ། །ཁ་དོག་ནག་དང་ནགས་ཚལ་དང༌། །སྐར་མ་ནག་པ་སང་ནངས་པར། །ནང་གསེས་དང་ནི་ཕྱི་ནང་དང༌། །ན་ནིང་ནང་རོལ་ནང་ཁྲོལ་དང༌། །ནང་བྱན་གཡོག་ཡིན་ནད་མེད་པ། །ནན་ཏུར་ཆད་ལས་ནན་ཁུག་ནི། །མཐུ་ཡིས་རྐུ་བའོ་ནན་ཏན་དང༌། །ནན་གྱིས་སྐར་མ་ནབ་སོ་བལྟ། །ནམ་ཞར་ཞེས་པ་ནམ་ཡང་ངོ༌། །ནམ་ནངས་ནམ་མཁའ་ནམ་འཕང་བཅད། །ནམ་གུང་ནམ་ཞིག་ནམ་གྱི་ཚེ། །ནམ་དུའང་ནར་མའི་ཟས་ཀྱིས་འཚོ། །ནར་ནར་དབྱིབས་དང་ནལ་བུ་དང༌། །འཕྲུག་སྤྱད་ནལ་ཟེ་ནས་འབྲུ་དང༌། །དེ་ནས་སླད་ནས་ཐོག་མ་ནས། །དྲི་མ་ནག་ནོག་ཕྱུགས་ཀྱི་ནོག །མ་ནིང་ནོངས་པ་ནི་ཉེས་པ། ། ཕྱིར་ནུད་ཕྱིར་ནུར་ཞེས་པ་འོ། །གདམས་པ་ནོད་དང་སྡོམ་པ་ནོད། །ནོད་པ་ཐོབ་པའམ་ལེན་པ་འོ། །ནུབ་མོ་ནུབ་ཕྱོགས་ཉི་མ་ནུབ། །ནེམ་ནུར་ཞེས་པ་ཡིད་གཉིས་སོ། །མནན་ན་ནེམ་དང་ནོམ་ཉུག་བྱེད། །ནུར་ནུར་པོ་དང་དཀོན་ནོར་དང༌། །མ་ནོར་ལམ་སྟོར་ནོར་བ་མེད། །ཡིད་བཞིན་ནོར་བུ་མནོལ་བ་མེད། །མི་ནུས་ནུས་པ་ནུས་མཐུ་ཆེ། །སྨན་གྱི་ནུས་པ་ན་རྐྱང་ངོ༌། །
    གནག་རྫི་ཡིས་ནི་གནག་ཕྱུགས་སྐྱོང༌། །མདོག་ནག་གནང་བཀག་གནངས་ཀྱི་ཉིན། །ཆོས་ཀྱི་གནད་ཤེས་གནད་གཅོད་མེད། །གནད་དུ་བསྣུན་དང་གནན་པ་དང༌། །གནའ་བོ་ཞེས་པ་སྔོན་ཡིན་ལ༑ ༑གནའ་ཡི་དུས་ནི་སྔོན་གྱི་དུས། །གནམ་པོ་དྲང་པོའོ་མཁའ་ཡི་གནམ། །ཁྲེལ་བའི་གནམ་པོ་ཞེས་པའང་ཡོད། །གནམ་རུ་གཞུ་ཡིན་གནའ་ཞེས་པ། །ཐོག་མའམ་སྔོན་ཡིན་གནས་སྐབས་དུས། །སྟོན་པའི་ཉེ་གནས་གནས་ཁང་གནས། །གནས་བརྟན་གནས་ལ་གནས་པ་བརྟེན། །གནས་མལ་ལ་ཞེན་གནས་ངན་ལེན། །གནས་འགྱུར་ཞི་གནས་གནས་ལུགས་རྟོགས། །གནོང་བ་ངོ་གནོང་ཞེ་གནོང་བ། །གནོང་མི་བཀུར་བ་ཞེས་པ་ནི། །ཉེས་པ་ཁས་མི་ལེན་པ་འོ། །གནོད་པ་གནོད་སྦྱིན་གནོད་གནས་དང༌། །གྲིབ་གནོན་ཟིལ་གནོན་རྐང་པས་གནོན། །གས་འཕུལ་ན་ཡི་སྡེ་ཚན་ནོ། །
    མནོ་བསམ་དང་ནི་བསམ་མནོ་གཏོང༌། །བརྣག་དཀའ་བ་ནི་བསྲན་དཀའ་བའོ། །བརྣག་པ་བཟོད་པའམ་བསྲན་པའི་དོན། །འོག་ཏུ་མནན་དང་མནབ་རྩལ་ནི། །ཁ་ཟས་མནབ་པ་གྱོན་པ་འོ། །དྲི་མནམ་མནའ་མ་མནའ་བསྐྱལ་བ། །མནར་མེད་པ་རྣམས་ལས་ཀྱིས་མནར། །དེས་ན་གཞན་ལ་མནར་སེམས་སྤོངས། །མནལ་གཟིམས་མནལ་ལམ་ཟས་མནོག་ཟ། །མནོག་ཆུང་བ་ནི་ཁེ་ཆུང་བའོ། །གྲིབ་ཀྱིས་མནོལ་བ་མན་ངག་མནོས། །མནོས་པ་བསམས་པ་ལ་ཡང་བཤད། །མས་འཕུལ་ན་ཡི་སྡེ་ཚན་རྫོགས། །
    ཁུག་རྣ་ལ་ལར་ཁུག་སྣའང་ཟེར། །ལྷོ་འུར་མ་དང་ན་བུན་ཡང་ཟེར། །རྣ་བ་རྣ་གཤོག་རྩེ་མོ་རྣོ། །རྣ་སྒྲང་ཞེས་པ་ནི་མདེའུ། །བརྣགས་པ་ཡིད་ལ་བསམས་པའི་དོན། །བརྣག་དཀའ་བཟོད་པར་དཀའ་བ་འོ། ། རུལ་བའི་རྣག་དང་ཞིང་རྣང་མ། །ཟས་ཀྱིས་བརྣངས་དང་ཟས་ལ་བརྣན། །གཞན་ནོར་ཐོབ་འདོད་བརྣབ་སེམས་དང༌། །ཚིག་ཕྲད་རྣམ་པར་རྣམ་གྲངས་དང༌། །རྣམ་འགྱུར་རྣམ་གཞག་རྣམ་པར་དག །རྣམ་བྱང་རྣམ་པར་བྱང་ཆུབ་པའོ། །རྣམ་པ་ཤེས་རྣམ་དོན་རྣམ་དང༌། །གཟུང་རྣམ་འཛིན་པའི་རྣམ་པ་དང༌། །རྣམ་ཤེས་རྣམ་རྟོག་མང་པོའི་རྣམས། །རྣམ་ཕྱིངས་ཕྱི་སའི་ཁང་པ་འོ། །རྣལ་དུ་ཕབ་པ་གཞན་གྱིས་ནི། །འཚེ་མེད་རང་དབང་གནས་པའོ། །རྣལ་མ་དོན་དེ་དངོས་ཡིན་པའོ། །རྣལ་འབྱོར་པ་དང་སྦས་པའི་བརྣོགས།། མདུན་དུ་བརྣུ་བ་འཐེན་པ་དང༌། །ལ་ལར་མདུན་དུ་བརྣུར་བའང་ཟེར། །སོ་རྣིལ་དང་ནི་ངེས་བཟུང་བརྣན། །བརྣན་པར་ནན་ཏན་ཞེས་ཀྱང་འབྱུང༌། །ར་མགོ་ཅན་གྱི་ན་སྡེ་འོ། །
    དྲི་འཛིན་སྣ་དང་སྣ་ཚོགས་དང༌། །སེར་སྣ་མེ་ཏོག་སྣ་མ་དང༌། །ལམ་སྣ་སྣ་མང་བྱ་བས་གཡེངས།། སྣ་བོ་གཙོ་བོའོ་སྔོ་སྣེ་འུ། །སྣེ་ཟུར་སྣེ་མོ་ཐག་པའི་སྣེ། །སྣག་ཚ་སྣག་གི་གཉེན་མཚམས་འཆའ། །སྣག་དབོན་རུས་ཀྱི་ཚ་བོ་ཟེར། །སྣང་ཤས་འདི་སྣང་སྣང་བ་དང༌། །མཐོང་སྣང་དང་ནི་བར་སྣང་དང༌། །སྣང་གསལ་ལྟར་སྣང་ཡོད་པའི་སྣང༌། །མཚོན་གྱིས་མ་བསྣད་ཡང་ཡང་བསྣན། །མི་གཙང་སྣབས་ནི་སྣམ་བུས་ཕྱིས། །སྣམ་སྦྱར་སྣ་ཡིས་དྲི་མ་བསྣམས། །ཕྱག་ན་བསྣམས་པ་ཐོགས་པ་འོ། །སྣམ་ལོགས་ཟུར་རམ་རྒྱབ་ལ་ཟེར། །རྒྱུ་སྐར་སྣར་མ་མཇུག་མ་བསྣར། །གོས་ཀྱི་རྒྱུ་ཡི་སྣལ་མ་དང༌། །སྡེ་སྣོད་མང་པོ་སྣོད་དུ་བཅུག །ཚེ་ལ་བསྣོན་པའམ་སྣོན་མ་མེད། །སྲོལ་ངན་བསྣུབས་དང་མཚོ་བསྣུབས་དང༌། །གནད་བསྣུན་མཚོན་བསྣུན་ནུ་མ་བསྣུན། །སྣུམ་གྱི་དྲི་བྲོ་ནེམ་ནེམ་བསྣེམས། །དྲི་ལ་སྣོམས་དང་ཕྱག་མཚན་སྣོམས། །སྣག་ཚ་བསྣུར་བ་ཞིབ་མོར་བསྣུར། །དུས་བསྣུར་བ་དང་གོང་འོག་བསྣོར། །ཐུ་བ་བསྣོལ་དང་ལག་པ་བསྣོལ། །འདྲེས་པར་བསྣོས་དང་སྣྲོན་དང་བསྣུབས། །སྣྲེལ་ཞི་ལོགས་སམ་འཕྲེད་དམ་འཆོལ།། གོ་རིམ་བཞིན་དུ་མི་གནས་པའོ། །ས་མགོ་ཅན་གྱི་ན་སྡེ་རྫོགས། །
པ༽ པ་ཝ་སངས་དང་པི་ཝང་དང༌། །པི་པི་ལིང་དང་གཅིག་པུ་བ། །ཅོག་བུ་པ་དང་པུ་ཤེལ་རྩེ། །ཁང་པའི་པུ་ཤུ་བྱ་པུ་ཤུད། །པོ་ཟོས་ཀྱང་ཞེས་བྱ་བ་ནི། །ཇི་ལྟར་ཐོགས་ཀྱང་ཞེས་པའོ། །པོ་ཏོ་བ་ཡིས་པོ་ཏི་བསྣམས། །འོག་པག་སྐ་རགས་ཀྱི་རྒྱན་ནོ། །བང་སོ་དུར་གནས་བོན་གྱི་བརྡ། །པང་བ་ལ་ལར་ཕང་པ་ཟེར། །པར་བུ་སྣོད་ཡིན་པར་བུར་ཐོགས། །པོག་ནི་སྤོས་དང་པོག་ཕོར་ནི། །སྤོས་ཕོར་ཡིན་ནོ་ལག་པོད་དང༌། །པིར་ཐོགས་པུར་རྒྱལ་ག་བུར་འཐུལ། །བེར་ཀ་དབྱུག་པའོ་པུས་མཁྱུད་ནི། །སྒོམ་ཐག་པུས་མོ་ས་ལ་བཙུགས། །པ་ཡིག་རྐྱང་པའི་སྡེ་ཚན་ནོ། །
    དཔེ་ཆ་དཔེ་བྱད་དཔེ་མེད་དཔེ། །དཔག་ཚད་རྗེས་དཔག་དཔག་ཏུ་མེད། །རྗེས་སུ་དཔག་བྱ་དཔག་བསམ་ཤིང༌། །དཔག་ཚད་ཙམ་དུ་མཁའ་ལ་དཔག །ཆེ་བཞིའི་དཔང་པོ་དཔངས་མཐོ་བ། །དཔའ་བོ་བྱང་ཆུབ་སེམས་དཔའ་དང༌། །དཔལ་བེའུ་དཔལ་ལྡན་རྗེས་སུ་དཔོག །ལུས་ཀྱི་དཔུང་པ་དཔུང་རྒྱན་དང༌། །ཤིང་ང་དཔུང་ནི་དགེ་སློང་མའོ། །དཔུང་བུ་ཆུང་ནི་དམག་གི་དཔུང༌། །དཔོང་ས་ཞེས་པ་མི་མང་པོ། །ཚོགས་སའམ་འདུ་སའོ་ཡི་གེ་དཔོད། །དཔེན་པ་ཞེས་པ་མཁོ་བའམ། །ཕང་པའམ་ཡིད་དུ་འོང་བ་འོ། །སློབ་དཔོན་རྗེས་དཔོན་དེད་དཔོན་དང༌། །དཔེར་ན་ཞེས་པ་དས་འཕུལ་པའོ། །
    ལྤགས་བྱེའུ་ལ་ལར་ཕ་ཝང་ཟེར། །སྟག་ལྤགས་གཟིག་ལྤགས་གླང་ལྤགས་སོགས། །ལ་མགོ་ཅན་གྱི་པ་ཡིག་གོ །
    སྤ་བ་མཛེས་པའམ་བྱིན་ཆགས་པ། །སྤ་ལོ་ཞེས་པ་སྤོབས་པའོ། །སྤ་དབྱུག་ཐོགས་ཏེ་སྤ་བཀོང་པ༑ ༑ལུས་ཀྱི་སྤུ་དང་བ་སྤུ་དང༌། །མཁར་གྱི་སྤེའུ་སྤེ་ཞོལ་དང༌། །ལ་ལར་མཁར་ལ་སྤེའུ་ཟེར། །རི་ཡི་སྤོ་དང་མཐོ་བའི་སྤོ། །གནས་ནས་སྤོ་དང་གོས་སོགས་སྤོ། །འབྲས་ཆན་ཚོད་མ་སྤགས་ཟ་བ། །བསྲེས་ཏེ་ཟ་བའི་དོན་ཡིན་ནོ། །གནས་ནས་སྤགས་པའི་སྤོང་བ་པ། །སྤང་རི་སྤང་གཤོང་སྤང་སྤོས་དང༌། །སྤང་རྒྱན་ཚལ་དུ་སྤང་བྱ་སྤངས། །ཕ་སྤད་ཕ་བུ་གཉིས་ཀྱི་མིང༌། །རྣ་སྤབ་དང་ནི་རྡུལ་གྱི་སྤབས། །སྤམ་མཐོ་སྤར་མོ་གོ་འཕང་སྤར། །ཁེ་སྤོགས་མོད་ཉོ་དཀོན་འཚོང་ངོ༌། །རིན་ཆེན་སྤུག་སོགས་ཕུང་པོར་སྤུངས། །རྒྱན་གྱིས་སྤུད་དང་ཟས་ཀྱི་སྤོད། །གནས་ནས་སྤེད་པ་ཞེས་པ་ནི། །གནས་ནས་ཕྱུངས་པ་ཞེས་པའོ། །ཐགས་ཀྱི་སྤུན་དང་གཉེན་གྱི་སྤུན། །སྤུན་པ་ཞེས་པ་ནི་བསྲེས་པ། །རྩི་ཤིང་སྤེན་མ་གཟའ་སྤེན་པ། །རྒྱན་གྱི་སྤེན་ཏོག་སྣོད་ཁ་སྤུབ། །སྤོབས་པ་ཆེ་དང་བྱ་སྤུར་བ། །གཞན་དུ་སྤོར་དང་སྤེལ་མ་དང༌། །རབ་བྱུང་ཆོས་སྤེལ་གཞན་ནོར་སྤེལ། །བདུག་པའི་སྤོས་དང་འདུག་ས་སྤོས། །ས་མགོ་ཅན་གྱི་པ་སྡེ་འོ། །
    ལུས་ཀྱི་སྤྱི་བོ་དུ་མའི་སྤྱི། །རྫས་སྤྱི་སྒྲ་སྤྱི་དོན་སྤྱི་དང༌། །སྤྱི་བུངས་ཞེས་པ་མང་པོའི་རྫས། ། གཅིག་ཏུ་སྤུངས་པ་ལ་བརྗོད་དོ། །སྤྱི་རྟོལ་ཆེ་ནི་དཔྲལ་ཀོ་འཐུག །སྤྱི་ཅེར་སྤྱི་ཐེར་སྐྲ་མེད་པ། །སྤྱི་བླུགས་དང་ནི་གཤེ་བའི་སྤྱོ། །སྤྱོ་བ་དང་ནི་བརྒྱད་པ་ནི། །འཐབ་པའམ་སྨད་པ་ལ་ཡང་ཟེར། །སྤྱང་པོའི་མི་དང་ཅེ་སྤྱང་དང༌། །དངོས་སྤྱད་ལོངས་སྤྱད་དཀའ་བ་སྤྱད། །སྤྱན་སྔ་སྤྱན་འདྲེན་མིག་གི་སྤྱན།། སྤྱན་པ་བྱ་ར་པའི་ཞེ་ས། །སྤྱུགས་པ་ཞེས་པ་བསྐྲད་པ་འོ། །ཆུ་ལ་སྤྱིངས་དང་ལོངས་སྤྱོད་ལ། །སྤྱོད་ཅིང་སེམས་དཔའི་སྤྱོད་པ་སྤྱད། །ཆོས་སྤྱོད་དང་ནི་འབྱར་བྱེད་སྤྱིན། །སྤྱོན་པ་ཚུར་ཤོག་འབོད་པའི་བརྡ། །སྤྱོམས་པ་ངོམས་པའམ་བདག་བསྟོད་པ། །རྩྭ་སྤྱིལ་ལོ་མའི་སྤྱིལ་པོ་དང༌། །སྤྱོས་པ་གཤེ་བའམ་བསྡིགས་པའོ། །ཡ་བཏགས་སྤ་ཡི་སྡེ་ཚན་རྫོགས། །
    དུད་འགྲོ་སྤྲ་ནི་སྤྲ་བ་བཏུ། །སྤྲ་འཆལ་སྤྲ་ཚིལ་སྤྲེའུ་དང༌། །སྤྲོ་ཐུང་དགའ་སྤྲོ་སེམས་སྤྲོ་སླ། །ནོར་མེད་སྤྲང་པོ་འཐབ་མོ་སྤྲད། །ལག་ཏུ་ནོར་སྤྲད་རྒྱན་གྱིས་སྤྲས། །གཅེས་སྤྲས་དགོས་པའི་གོས་སྤྲུགས་ཤིང༌། །རྡུལ་སྤྲུགས་ད་དུང་རལ་བ་སྤྲུགས། །འཕྲིན་ཡིག་སྤྲིངས་པ་ལག་ཏུ་སྤྲོད། །སྤྲིང་ཡིག་བརྒྱུད་ནས་བསྐུར་བ་འོ། །མཁའ་ལ་སྤྲིན་འཁྲིགས་སྤྲུལ་པ་འགྱེད། །སྤྲིབས་པ་ལྟོགས་པའོ་མུན་སྤྲུལ་དང༌། །ཞོ་ཡི་སྤྲིས་མ་མང་དུ་སྤྲོས། །ར་བཏགས་སྤ་ཡི་སྡེ་ཚན་རྫོགས། །
    དཔྱ་བ་འཕྱ་བའོ་དཔྱ་ཁྲལ་ནི། །ལུས་ཀྱི་དཔྱི་དང་དཔྱང་ཐག་དཔྱངས། །བརྟག་དཔྱད་གསོ་དཔྱད་དཔྱས་མི་འདོགས། །དཔྱིད་དུས་རྟོག་དཔྱོད་རྣམ་དཔྱོད་རྒྱས། །དཔྱིས་ཕྱིན་དས་འཕུལ་ཡ་བཏགས་པའོ། །
པྲ་ཕབས་པ་དང་པྲི་ཡང་ཀུ། །ཟེ་པྲོག་པྲོག་ཞུ་ར་བཏགས་པའོ། །
    ད་ཡིས་འཕུལ་བའི་ར་བཏགས་པ། །དཔྲལ་བ་ཞེས་པ་ཁོ་ནར་ངེས། །
ཕ༽ ཕ་རོལ་ཕྱིན་པ་ཕ་མཐའ་ཡས། །ཕ་རྒན་ཕ་རི་ཕ་གི་ན། །ཕ་བི་ན་ནི་ཕ་རོལ་ནའོ། །རྡོ་རྗེ་ཕ་ལམ་རྡོ་ཕ་བོང༌། །ཉེ་དུ་ཕ་ཚན་ཕུ་བོ་ཡིས། །ཕུ་དུང་ངམ་ཕུ་ཐུང་ཕུ་རུང་གྱོན། །ཕུ་ནུ་ཕུ་ནུ་མོ་རུས་གཅིག །ཉེ་དུའོ་ལུང་པའི་ཕུ་ཐག་ཆོད། །ཁ་ཡི་ཕུ་ཡིས་ཕུ་བཏབ་པ། །ཐང་དུ་ཆུ་ཕོ་སྐྱེས་པ་ཕོ། །ཕོ་བྲང་ཕོ་རུས་ཕོ་བ་དང༌། །ཕོ་ལོང་སྐུད་པའི་དྲུ་བུ་འམ། །དྲུ་གུའམ་ཕོ་ཉ་ཕོ་ཉ་མོ། །རི་ཡི་ཕག་ཏུ་དུད་འགྲོ་ཕག །ཕང་པར་ཕང་འགྲོ་ཡིད་ལ་ཕངས། །ཕད་བུ་སྒྱེའུའོ་དྲ་ཕད་དང༌། །ཕན་བཏགས་ཕན་ཚུན་ཕན་ཡོན་དང༌། །པྲ་ཕབས་པ་དང་ཆང་གི་ཕབས། །རི་བྲག་པ་ཕབས་ཆམ་ལ་ཕབས། །ཕམ་ཕབ་གསོལ་ལྷག་སྟེ་གསོལ་རས། །ཕར་ལ་སོང་དང་ཕར་འགྲམ་དུ། །ཕལ་བ་ཕལ་ཆེར་ཕལ་ལ་ཆགས། །ཕས་ཀྱི་མདའ་ཡིས་འབེན་མ་ཕིགས། ། བྲག་གི་ཕུག་ཏུ་ཕུག་རོན་འཁུན། །དམིགས་ཕུག་ཤིང་ལ་མིག་ཕུག་པ། །འཕྲལ་ཕུགས་ཕེག་རྡོབ་མདའ་ཡིས་ཕོགས། །ཁལ་ཕོག་ཁུར་པོ་ཐང་དུ་ཕོགས། །ཕུང་པོ་ལྔ་དང་ཕང་ཕུང་གཡོ། །ཕུང་ཀྲོལ་ཞེས་པ་དོན་མེད་པ། །ནོར་གྱིས་མ་ཕོངས་ཟས་ཀྱི་ཕུད། །ལུས་ཀྱི་གོས་ཕུད་ཐ་རྒོད་ཕེད། །ཕོ་ཀ་ཕོད་བཙུགས་ཕོད་པ་ཆེ༑ ༑ཕུན་སུམ་ཚོགས་དང་ཕུན་ཚར་དང༌། །ཕན་ཕུན་ཕོན་པོ་ནི་ཚོགས་པ། །རྒྱ་ཕིབས་ཕུབས་ཏེ་ཕུབས་རལ་ཐོགས། །ཕུབ་མ་མང་བ་དེར་མ་ཕེབས། །ཡིད་ཕེབས་པ་ནི་བག་ཕེབས་པ། །ཕེབས་པར་སྨྲ་ནི་གཏམ་འདྲེས་པའོ། །ཆར་པ་ཕོབས་དང་རྟའི་ཕུམ་ཕུམ། །ཕུར་པ་འདེབས་དང་ཕུར་བུ་འདེབས། །ཕྱེ་མ་ཕུར་མ་ཕོར་གང་ཕུལ། །འབྲུ་གཞལ་ཕུལ་དང་རྒྱབ་ནས་ཕུལ། །ཕོལ་མིག་ལ་ནི་འཁོར་ལོའང་ཟེར། །ཕུས་བཏབ་པ་སོགས་ཕ་རྐྱང་ངོ༌། །
    འཕགས་པ་དགྲ་བཅོམ་མཁའ་ལ་འཕགས། །མུ་སྟེགས་བྱེད་རྣམས་འཕོངས་འཕག་འཕག །ནམ་འཕང་བཅད་དང་གོ་འཕང་མཐོ། །ཁྲི་འཕང་མཐོ་དང་དབུ་འཕང་མཐོ། །འཕང་ལོ་མདའ་འཕང་སྐུད་འཁེལ་འཕང༌། །འཕན་དར་འཛད་ལ་འཕན་མེད་པ། །རི་ནས་མི་འཕབ་རང་མི་འཕམ། །གཅན་གཟན་འཕར་པ་གྱེན་དུ་འཕར། །འཕལ་ཀ་འགྲིག་དང་འཕུད་བྱེད་མེད། །འཕོང་སློབ་དབུལ་འཕོངས་ལུས་ཀྱི་འཕོངས། །འཕེན་བྱེད་མདའ་འཕེན་འཕེན་པ་བཏང༌། །གདུགས་འཕུབ་བྱ་འཕུར་རླུང་གིས་འཕུལ། ། ཆོས་འཕེལ་ནོར་འཕེལ་ལྷ་ལས་འཕོས། །འས་འཕུལ་ཕ་ཡི་སྡེ་ཚན་རྫོགས། །
    ཕྱ་ལེ་བ་ནི་མཉམ་པའོ། །ཕྱྭ་མཁན་ཕྱི་མ་ཕྱི་མའི་ཚེ། །མི་གཙང་ཕྱི་ས་ཕྱི་རོལ་དོར། །ཕྱི་ནང་ཕྱི་ཕྱིར་ཕྱི་བཞིན་འབྲང༌། །ཕྱི་བི་ཞེས་པ་ནི་ཕྱི་རོལ། །ཙནྡན་ཕྱེ་མ་གོ་སྐབས་ཕྱེ། །སོ་སོར་ཕྱེ་དང་རབ་ཕྱེ་དང༌། །ཉི་མ་ཕྱེའི་དུས་ཉིན་ཕྱེད་དུས། །ཕྱེ་མ་རེད་ནི་ཕྱི་དྲོའི་སྒང༌། །སྒོ་ཕྱེ་རྒྱགས་ཕྱེ་ཕྱེ་མར་འཐག །ཁ་ཕྱེ་བ་དང་ཕྱེ་མ་ལེབ། །ཕྱག་ནི་ལག་པའི་ཞེ་ས་དང༌། །རང་གི་ཕྱག་བདར་ཕྱགས་མས་ཕྱགས། །ཕྱག་བདར་བྱས་ཏེ་ཕྱག་འཚལ་དུས། །ཕྱག་ལྷམ་ཕྱག་དར་ཁྲོད་དུ་བཞག །ཕྱག་ཚང་ཕྱག་བདེ་འམ་ལག་བདེ། །ཕྱག་བརྙན་ཞེས་པ་འཁོར་གཡོག་གོ །ཕྱང་ངེ་བ་ནི་འཇོལ་ལེ་བའོ། །ཕྱང་སྤྲུལ་རྒྱན་ནམ་སྤུང་བ་ཟེར། །རྒྱན་གྱི་ཕྱང་ཕྲུལ་ཕྱམ་ལ་འཕངས། །ཕྱར་བ་བཏིང་སྟེ་བ་དན་ཕྱར། །ཆུ་ཕྱར་བ་ནི་གཟར་བུས་ཕྱར། །ཕྱལ་ནི་ལྟོ་བའམ་གྲོད་པ་ཡི། །ཞེ་སའི་ཚིག་ཡིན་ཕྱལ་ཕྱང་ངེ༌། །དབང་ཕྱུག་ཆེན་པོ་ཕྱུགས་བདག་དང༌། །ཆོས་ནོར་གྱིས་ཕྱུག་བློ་ཁ་ཕྱོགས། །ཕྱོགས་ལྷུང་ཕྱོགས་རིས་ཕྱོགས་འཛིན་མེད། །ཕྱོགས་བཅུ་རས་ཡུག་གི་ཕྱོགས་གཅིག །ཕྱོགས་མཐུན་ཕྱིང་བ་ཡིད་ཕྱུངས་པ། །དབུགས་ཕྱུང་སུན་ཕྱུང་ཤུགས་ནས་ཕྱུང༌། །ཕྱིད་ནི་དར་ཡོལ་བ་དང་ནི། །རྒན་པོའོ་ལྟོ་ཕྱིད་མི་ཚེ་ཕྱིད། །ཁ་བས་མིག་ཕྱིད་རྐང་ལག་ཕྱིད། །སོ་སོར་ཕྱེད་དང་དབྱེར་མི་ཕྱེད། །ནམ་ཕྱེད་རང་གི་གནས་སུ་ཕྱིན། །སུན་ཅི་ཕྱིན་དང་ཕྱིན་ཅི་ལོག །དེར་ཕྱིན་ཕྱིན་ཆད་ཕྱེན་མི་གཏོང༌། །ཕྱིར་ཕྱུང་ཕྱིར་ཕྱོགས་དེ་ཡི་ཕྱིར། །ཅི་ཕྱིེར་དུ་བ་ཕྱུར་ཕྱུར་བྱེད། །དུང་ཕྱུར་གྲངས་ཡིན་ཕྱུར་བུར་སྤུངས། །བ་དན་ཕྱོར་དང་རུ་མཚོན་ཕྱོར། །དུས་ཕྱིས་རྡུལ་ཕྱིས་དྲི་མ་ཕྱིས། །ཕྱིས་གནོན་ཟིལ་གྱིས་གནོན་པའོ། །ཡ་བཏགས་ཕ་ཡི་སྡེ་ཚན་རྫོགས། །
    གཞན་ལ་སྨོད་པའི་འཕྱ་བ་དང༌། །སྲོག་ཆགས་འཕྱི་བ་དུས་འཕྱི་བ། །ལྟོ་འཕྱེ་རྐང་མེད་འཕྱེ་བོ་དང༌། །ཕྱག་དར་པ་ཡིས་ཕྱགས་མས་འཕྱག །ཐུར་དུ་འཕྱར་དང་འཕྱང་མོ་ཉུག །འཕྱན་པ་འཁྱམས་པའམ་ཡན་པ་འོ། །བ་དན་འཕྱར་དང་མཚོན་ཆ་འཕྱར། །འཕྱར་གཡེང་ཞེས་པ་རྣམ་གཡེང་དང༌། །རང་ཉིད་འདོད་པའི་ཆོས་གཞན་ལ། །ངོམ་ཞིང་སྒེག་པའི་དོན་ཀྱང་ཡིན། །འཕྱར་ཀ་འཕྱས་གདགས་སྨོད་པའི་འཕྱས། །སྙིང་འཕྱོ་འཕྱོ་བ་ལྡིང་བ་འོ། །སྐྲ་འཕྱིངས་ལྟོ་འཕྱིད་མི་ཚེ་འཕྱིད། །འཕྱོན་མ་མཚོ་འཕྱུར་སྒེག་འཕྱོར་དང༌། །དུས་འཕྱིས་འས་འཕུལ་ཡ་བཏགས་ཕའོ། །
    ཕྲ་ཞིབ་ཕྲ་ཚོགས་ཕྲ་བཀོད་པ། །ཕྲ་མ་ཕྲ་མེན་རྟས་ཕྲ་བརྒྱབ། །ཕྲ་མོ་ཁ་ཕྲུ་ཕྲུ་བ་རློགས། །ཕྲུ་མ་མངལ་གྱི་ཕྲུ་གུའི་གོས། །ཕྲུ་མ་ཞེས་པ་ཕོ་བྲང་དང༌། ཕྲུ་མ་བཏབ་ནི་སྒར་བཏབ་པའོ། །འབྲས་འཚོད་པ་ཡི་སྣོད་ཕྲུ་བ། །ལུས་ཀྱི་ཕྲག་པ་གྲངས་བརྒྱ་ཕྲག རྭ་ཕྲག་ཕྲག་དོག་ཚིག་ཕྲད་དང༌། །ཕན་ཚུན་ཕྲད་དང་མ་ཕྲད་པ། །ཕྲན་བུ་ཆོས་གོས་ཀྱི་སྣམ་ཕྲན། །ཕྲན་ཚེགས་ཁ་ཕྲལ་སོ་སོར་ཕྲལ། །རི་དྭགས་ཕྲུག་གུ་སྣམ་ཕྲུག་དང༌། །ཉིན་ཞག་ཕྲུགས་གཅིག་ཕྲེང་བ་དང༌། །སོ་སོར་ཕྲོལ་ཞིག་ཕྱེ་ཞིག་པའོ། །ར་བཏགས་ཕ་ཡི་སྡེ་ཚན་ནོ། །
    ལྡེམ་འཕྲུ་འོད་འཕྲོ་སྔ་མའི་འཕྲོ། །ལམ་འཕྲང་དོག་སར་གྲོགས་དང་འཕྲད། །གློ་བུར་འཕྲལ་དང་སོ་སོར་འཕྲལ། །འཆི་འཕྲས་འཕྲིག་ཚུད་ལུས་ལ་འཕྲུག །ཟ་འཕྲུག་ནད་ལ་འཕྲུག་སྤྱད་འཆང༌། །ནོར་འཕྲོག་འཕྲེང་བ་སེམས་ལ་འཕྲེངས། །ལག་ཏུ་འཕྲོད་དོ་སྤྲིང་པའི་འཕྲིན། །འཕྲིན་ལས་རྣམ་འཕྲུལ་མིག་འཕྲུལ་དང༌། །རྫུ་འཕྲུལ་སྒྱུ་འཕྲུལ་འོད་དཀར་འཕྲོ། །འས་འཕུལ་ར་བཏགས་ཕ་སྡེའོ་རྫོགས། །
བ༽ བ་གམ་མཐོན་པོར་བ་མོ་ཆགས། །བ་ལང་བ་མེན་བ་ཚྭ་ཟ། །བུ་དང་བུ་མོ་བུ་རམ་ཟ། །བུ་ལོན་བུ་ག་བུ་ཡུག་འཚུབས། །བེ་ཅོན་ཐོགས་ཏེ་བེའུ་བདས། །བག་ཆགས་བག་ཙམ་བག་ལ་ཞ། །བག་མ་བག་ཕབས་བག་ཟན་ཟ། །བག་ཡངས་བག་ཚ་བག་ལ་ཉལ། །བག་ཡོད་བག་མེད་བག་འཁུམས་པ། །བགས་ཀྱིས་ཞེས་པ་རིམ་གྱིས་སོ། །བགས་ཀྱིས་གཞོལ་ཏེ་བག་ཟོན་གྱིས། །བག་ཚོས་ཞེས་པ་འཁུར་བའོ། ། མགྱོགས་པའི་བང་དང་བང་རིམ་དང༌། །བང་མཛོད་ཆུ་ཡི་རླན་གྱིས་བངས། །ཁང་པའི་ཁ་བད་ནད་བད་ཀན། །བབ་ཅོལ་འཕྲལ་མའམ་མ་བསམ་པར། །སྨྲ་བའོ་ཆར་བབས་དུས་ལ་བབས། །རྣམ་པ་བམ་པ་བམ་པོ་དང༌། །བར་སྣང་བར་དོ་བར་མ་དོ། །བྱང་ཆུབ་བར་དུ་བར་ཆད་མེད། །བར་ཏང་སྟན་ཁྲ་སྟེ་གྲུམ་ཙེ། །ལ་ལར་དྲེའུ་རྔོག་ཅེས་ཀྱང་ཟེར། །ཤིང་བལ་སྲིན་བལ་ལུག་གི་བལ། །དེ་ལྟ་བས་ན་དེ་བས་ན། །བས་པ་ཟད་པ་འམ་མཐའ་དག །དེར་བས་པ་ནི་དེར་ཟད་དོ། །བས་མཐའ་གྲོང་གི་ཟད་མཐའ་འོ། །བུག་པ་སྣོད་ཀྱི་བུག་རྡོལ་དང༌། །ལམ་ལ་བོགས་འབྱིན་བརྒྱལ་ནས་བོགས། །ནགས་ཀྱི་བུང་བ་བོང་ཚོད་རྫོགས། །བོང་བུ་རྟ་ཡི་ཁྱུ་ནས་བུད། །བུད་མེད་བོད་ཡུལ་འབོད་པའི་སྒྲ། །བུན་བསྐྱེད་སྣང་བ་བན་བུན་སྐྱེས། །བོན་པ་བཟླས་པ་འམ་བྱུང་བ། །ཁ་བུབས་བུབས་ཁ་རི་ལས་བོབས། །བུམ་པ་བེམ་པོ་ཉིད་དུ་གྲུབ། །བུམ་བུ་ཞེས་པ་བུམ་ཆུང་ངོ༌། །བེམ་ཏོལ་གུང་ལྟག་མཐེབ་སྦྱར་བརྒྱབ། །ཟ་བེར་གྱོན་ནས་བོར་སྟོར་འཚོལ། །ཤིང་ཐོག་བིལ་བ་འགྲོས་བུལ་བ། །བུལ་བ་འགོར་བའམ་ཉུལ་བའང་ཟེར། །ཕྱག་གི་བོལ་དང་ཞབས་ཀྱི་བོལ། །བུས་པ་བྱིས་པའོ་མེ་བུས་པ། །དུང་དཀར་བུས་ཤིང་མིང་ནས་བོས། །བ་ཡིག་རྐྱང་པའི་སྡེ་ཚན་ནོ།།
    མཐའ་བྲལ་དབུ་མ་ཆུའི་དབུ་བ། །དབུ་ནི་མགོ་ཡི་ཞེ་སའི་ཚིག །དབུ་རྨོག་ཅེས་པ་ནི་དབུ་འཕང༌། །སྐར་མ་དབོ་དང་ཆུ་སོགས་དབོ། །སྐྱོན་གྱི་བག་ནི་སྐྱོན་གྱི་ཞད། །དབང་ལྡན་ལྷ་དབང་དབང་པོ་ལྔ། །ཀླུ་དབང་མི་ཡི་དབང་པོ་དང༌། །དབང་ཐང་ཆེ་ནི་དཔལ་ཆེ་བའམ། །སྐལ་བ་ཆེ་བའམ་སྐལ་བ་བཟང༌། །གཅན་གཟན་སྡེར་མོས་ས་ལ་དབད། །དབབ་པ་འབེབས་པ་འམ་བཞག་པ། །ཡེ་ཤེས་པ་དབབ་གཏན་ལ་དབབ། །སྨྲ་མི་དབབ་དང་བྱིན་དབབ་པ། །ཞེ་སའི་དབའ་དང་ཆུའི་དབའ་རླབས། །དབར་ནི་བར་གྱི་བརྡ་རྙིང་ངོ༌། །དབལ་ནི་ཤ་ཉམས་རྒྱས་པ་དང༌། །ཕུར་བུའི་རྩེ་སོགས་མཚོན་གྱི་དབལ། ། དབལ་ནི་མེ་དྲོད་དབལ་ནི་ཏོག །བུག་པ་དབུག་དང་ཁ་ནང་དབུགས། །ལུང་དབོག་ཁུར་དབོག་ནོར་སྐལ་དབོག།།དབུང་ནི་དབུས་ཏེ་དཀྱིལ་གྱི་མིང༌། །གྲོང་གིས་དབེན་པས་དབེན་པའི་གནས། །དབོན་པོ་གདུགས་དབུབ་རྫིང་དབོལ་བ། །བསོད་སྙོམས་དབུལ་དང་བཀྲེན་པའི་དབུལ། །ཡུལ་གྱི་དབུས་སོགས་དས་འཕུལ་བའོ། །
    འབུ་སྲིན་ཁ་ནས་ཆུ་མི་འབོ། །བཙོགས་པའི་འབགས་དང་འདྲ་བའི་འབག །འཁོར་འབངས་འབད་རྩོལ་ཆར་པ་འབབ། །རི་ནས་མི་འབབ་འབའ་ཞིག་གིས། །འབའ་སྒྲ་སྒྲོག་ཅིང་འབའ་ཆ་ཟ། །མེ་འབར་དཔལ་འབར་གཞན་ལ་འབར། །སྐྲ་འབལ་འབིགས་བྱེད་མཚོན་གྱིས་འབིགས། །སྨྱོ་ཞིང་འབོག་པ་བརྒྱལ་བ་འོ། །ལུང་འབོག་པ་དང་སྡོམ་པ་འབོག །ཆོས་ལ་འབུངས་ཤིང་ཆོས་དུང་འབུད། །མེ་འབུད་འབོད་འགྲོགས་མིང་ནས་འབོད། །འབེན་བཞག་ཁྱིམ་འབུབས་གདུགས་འབུབས་པ། །ཆར་པ་འབེབས་དང་ཆམ་ལ་འབེབས། །ལྷམ་འབོབ་དང་ནི་གྲངས་ཀྱི་འབུམ། །འབེམ་ལས་མི་གཡོ་འབུར་འབུར་པོ།། འབོར་པ་འདོར་བའོ་འབུལ་བ་བཞེས། །འབེལ་པའི་གཏམ་ནི་བཀའ་མཆིད་དང༌། །ཡང་དག་པ་ཡི་གཏམ་ལ་བརྗོད། །འབོལ་སྟན་ལ་འདུག་བློ་བདེ་འབོལ། །མེ་ཏོག་ཁ་འབུས་འས་འཕུལ་བའོ། །
    ཁ་རྦད་ཆེ་ཞིང་ཁྱི་རྦད་པས། །རྦད་འདྲེ་སྐྱ་རྦབ་རྦབ་ཏུ་སྒྲིལ། །རྦོད་གཏོང་རྦོད་མ་ཆུ་ལ་སྐྱེལ། །ར་མགོ་ཅན་གྱི་བ་སྡེ་འོ། །
    ལྦ་བ་དང་ནི་ཆུའི་ལྦུ་བ། །ལྦོ་ནི་ལུས་ཀྱི་ཆ་ཤས་ཏེ། །ལ་མགོ་ཅན་གྱི་བ་ཡིག་གོ །
    སྦ་མཁར་གསང་བའི་སྦ་བ་དང༌། །སྦེ་ག་སྦྱོང་དང་འདྲེས་པའི་སྦགས། །ཆང་གི་སྦང་མ་ཆུ་ལ་སྦང༌། །རྟ་སྦང་མེ་སྦར་སྦར་མོ་བསྡམས། །སྦལ་དུ་བཅུག་ནི་དོང་ངུ་བཅུག །སྦལ་བ་གཏེར་སྦས་ཁང་པའི་སྦུགས། །སྦུངས་ཆེ་བ་ནི་བོང་ཆེ་བ། །སྟོབས་ཀྱི་སྦུངས་དང་ཆུ་ལ་སྦེངས། །མེ་ཆས་སྦུད་པ་མཛོད་དུ་སྦེད། །སྦུན་པ་ཞེས་པ་ཕུབ་མ་སྟེ། །ཤུན་པའི་སྦུན་པའོ་ཁུང་བུའི་སྦུབས། །ཕྲ་བ་ལས་ལྡོག་སྦོམ་པོ་དང༌། །སྲོག་ཆགས་གྲོག་སྦུར་མེ་སྦོར་བ། །གཏེར་དུ་སྦོས་དང་གསུས་པ་སྦོས། །ས་མགོ་ཅན་གྱི་བ་སྡེའོ། །
    སྦྱག་ཚེ་སྦྱང་བྱ་སྦྱངས་པ་དང༌། །ལེགས་པར་སྦྱར་དང་སྦྱིག་མོར་སྦྱིག །སྦྱོང་བྱེད་གསོ་སྦྱོང་དང་དགེ་སྦྱོང༌། །སྦྱིན་བདག་གནོད་སྦྱིན་འཚོ་བ་སྦྱོར། །སྦྱོར་མི་བཟོད་ནི་འགྲོ་མི་ནུས། །བྱ་བའི་སྦྱོར་བ་མཚམས་སྦྱོར་བ། །ས་མགོ་ཡ་བཏགས་བ་ཡི་སྡེའོ། །
    འབུབ་པའི་སྦྲ་དང་སྲོག་ཆགས་སྦྲེ། །ཉིས་སྦྲགས་སུམ་སྦྲགས་སྦྲགས་ཏེ་བསྒྲུབ། །སྦྲང་མ་སྦྲང་བུ་དང་ཤ་སྦྲང༌། །གཙང་སྦྲ་བྱས་ཏེ་སྦྲང་རྩི་ཟ།  །གྲོགས་སུ་སྦྲན་ལ་གསེར་སྦྲམ་བྱིན། །ས་ལེ་སྦྲམ་ནི་སྦྲོགས་མར་བཞག །ཆུ་སྦྲེངས་པ་དང་གཡལ་བའི་སྦྲིད། །ར་མདའ་སྦྲོན་ཅིག་སྦྲེབས་པ་ནི། །སྐེམ་པའོ་སྦྲུམ་མ་སྲོག་ཆགས་སྦྲུལ། །ཐག་པས་སྦྲེལ་དང་ཟན་སྦྲུས་པ། །ཆུས་སྦྲུས་པ་དང་གྲང་བས་སྦྲེས། །ས་མགོ་ར་བཏགས་བ་ཡི་སྡེའོ། །
བྱ་མ་རྟ་ནི་ཉན་རྣ་བའམ། །བང་ཆེན་པའོ་བྱ་བཞིན་རྒྱུ། །བྱ་དགའ་རྔན་པའོ་བྱ་ར་བ། །བྱ་བཏང་བ་དེས་བྱ་ཞིག་བཏང༌། །བྱ་མོ་ལབ་ནི་མཆོད་རྫས་དང༌། །བྱ་ན་ཚོད་མའོ་བྱ་བ་ནི། །མཛད་པ་དང་ནི་དགོས་པ་དང༌། །འཕྲིན་ལས་ལ་ཡང་འཇུག་པར་གསུངས། །བྱི་ལ་བྱི་བ་སྤུ་བྱི་བ། །བྱི་བོ་བྱེད་པ་བྱི་བཞིན་དང༌། །བྱི་དོར་བྱུ་རུ་བྱེ་བྲག་ཕྱེད། །བྱེ་བ་གྲངས་ཡིན་བྱེ་མ་རྡུལ། །སྣོད་ནས་ཆུ་བྱོ་བྱག་མཁན་དང༌། །ཤིང་གི་བྱང་བུར་མིང་བྱང་བྲིས། །བྱང་ཕྱོགས་བྱང་ཁོག་ནད་བྱང་བ། །གོམས་པའི་བྱང་བ་བྱང་ཆུབ་པ། །སྒྲིབ་པ་བྱང་བའི་བྱད་བཞིན་གསལ། །བྱད་མ་ཡོ་བྱད་ཆ་བྱད་བརྟུལ། །བྱན་མོ་གཡོས་ལ་ནང་བྱན་ཆུད། །ལག་པས་བྱབས་དང་བྱམས་པས་བཏུང༌། །བྱ་བ་བྱས་ཤིང་བྱས་པ་གཟོ། །བྱུག་པ་བྱུགས་དང་བྱུག་རིས་གྲལ། ། བྱིང་རྒོད་དང་ནི་འདམ་དུ་བྱིང༌། །རྩ་བའི་བྱིངས་དང་རྒྱུ་ལས་བྱུང༌། །སྔོན་བྱུང་ད་བྱིད་སྦུ་བྱིད་པ། །བྱེད་པ་གཟི་བྱིན་བྱིན་རླབས་དང༌། །བྱིན་ལེན་རྐང་པས་བྱིན་པ་དང༌། །བྱོན་པ་སླེབས་ཟིན་པ་ཡི་དོན། །བྱོན་ཏམ་ཡོ་བྱད་གོས་ཀྱིས་བྱིབས། །བྱུར་ནི་མྱ་ངན་ལ་བརྗོད་དོ། །སྣོད་རྣམས་བཅུད་ཀྱིས་བྱུར་བུར་བཀང༌། ། བྱེར་བ་འཐོར་བའམ་བྲོས་པ་འོ། །བྱུལ་བ་མྱུལ་བའི་དོན་དུ་བཤད། །བྱོལ་སོང་མི་ལ་བྱོལ་ཏེ་འགྲོ། །བྱིས་པ་གཞོན་ནུ་བྱེས་སུ་སོང༌། །བྱ་བ་བྱོས་ཤིག་གྱིས་ཤིག་པའོ། །ཡ་བཏགས་བ་ཡི་སྡེ་ཚན་རྫོགས། །
    རི་མོ་དབྱི་བ་བསུབ་པའི་དོན། །ཕྱུགས་ཀྱི་སྦུ་དབྱི་དབྱུ་གུ་ནི། །ཆུ་ཚོད་དམ་ཤིང་བུ་ལ་ཡང་ཟེར། །དབྱེ་བ་ངོ་བོ་རྣམ་གྲངས་དབྱེ། །དབྱེ་ནི་ཚོང་ཁང་དབྱེ་ནི་ཐང༌། །ཁུ་བྱུག་དབྱངས་སྙན་དབྱར་གྱི་དུས། །དབྱར་འདབ་སྣོད་ཀྱི་སྟེགས་བུའི་མིང༌། །རིན་ཆེན་དབྱིག་དང་དབྱིག་གི་གཉེན། །དབྱིག་པ་དབྱུག་པ་བེར་ཀའི་མིང༌། །མཚོན་དབྱུགས་མཁའ་དབྱིངས་ཆོས་ཀྱི་དབྱིངས། །དབུགས་དབྱུང་སུན་དབྱུང་ཕྱིར་དབྱུང་བ། །འབྱེད་པའི་དབྱེན་དང་བཞིན་གྱི་དབྱིབས། །དབྱེར་མེད་དབྲལ་བའི་དབྱེ་ཆེ་བ༑ ༑དས་འཕུལ་ཡ་བཏགས་བ་ཡི་སྡེའོ། །
    སྤུ་འབྱི་སྒོ་འབྱེ་ཆུ་མི་འབྱོ། །ལྟོ་བ་འཁྲུ་བའི་འབྱང་བ་དང༌། །སྒྲིབ་པ་འབྱང་འགྱུར་ནད་འབྱང་འགྱུར། །རབ་འབྱམས་འབྱམས་ཀླས་སྦྱར་བའི་འབྱར། །ཚོན་འབྱུག་ལྕེས་འབྱོག་འདམ་དུ་འབྱིང༌། །འབྱུང་བ་མ་འོངས་འབྱུང་འགྱུར་དང༌། །འབྱུང་བ་བཞི་ལ་འབྱུང་པོ་བརྟེན། །བློ་འབྱོངས་པ་དང་འགྲེད་པའི་འབྱིད། །མི་ཚེ་འབྱིད་དང་སྒོ་འབྱེད་པ། །སུན་འབྱིན་པ་ཡི་ཚིག་མི་འབྱིན།  ། དྲུང་འབྱིན་རྩད་ནས་འདོན་པ་འོ། །མཚོན་ཆ་མི་འབྱིན་འབྱོན་བཞུད་དང༌། །འབྲོས་པའི་འབྱེར་དང་འབྱོར་བ་ཆེ། །དགོས་པའི་ལས་ལ་འབྱོལ་མི་བྱེད། །འབྱེས་པ་མཛེས་པའམ་མཚམས་བྱེད་པ། ། འས་འཕུལ་ཡ་བཏགས་བ་སྡེ་རྫོགས། །
    འབྲུ་ཡི་བྱེ་བྲག་བྲ་བོ་དག །ཟ་བར་མ་བྲ་བྲ་བས་ཟོས། །ཆུ་བྲི་རྒྱ་མཚོ་བྲི་གང་མེད། །བྲུ་བ་ལྟོགས་པའམ་བཀྲེས་པ་དང། །བྲུ་བ་ཚ་བ་ལྟོགས་པའི་མིང༌། །ས་ལ་དོང་བྲུ་འབྲུ་བཤར་བྲེ། །བྲེ་མོའི་གཏམ་དང་བྲོ་ནད་དང༌། །བྲོ་འཚལ་བ་ནི་ནད་པ་འོ། །བྲོ་བོར་བ་ནི་མནའ་བསྐྱལ་བ། །བྲོ་བརྡུངས་ཟས་ཀྱི་རོ་ཡི་བྲོ། །བྲག་རི་ལས་ནི་བྲག་ཅ་འབྱུང༌། །ལུས་ཀྱི་བྲང་དང་བྲང་འགྲོ་དང༌། །སྡེར་མོས་ས་བྲད་བྲན་གཡོག་དག །ཞིང་ལ་ཆུས་བྲན་བྱེ་མས་བྲབས། །བྲམ་ཟེ་སྐྱོན་བྲལ་ཆུ་བྲུགས་པ། །སྐྲ་བྲེགས་རི་དྭགས་བྲེང་བྲེང་རྒྱུག །བློ་བྲིད་པ་ནི་བསླུ་བ་འོ། །འཇིགས་པའི་བྲེད་དང་དགའ་བའི་བྲོད། །ཕྱི་མ་ཆོས་བྲིན་ཟོང་མི་བྲིན། །བྱི་བྲུན་ས་ཡི་དོང་དུ་བྲུབས། །བྲིམས་པ་བྱིན་པའམ་བསྟབས་པའོ། །བསོད་སྙོམས་བྲིམས་དང་ཤིང་ལོ་བྲུལ། །བྲེལ་བ་མེད་པར་ཡི་གེར་བྲིས། །དོང་བྲུས་མཚང་བྲུས་རྒྱང་རིང་བྲོས། །གླང་ཆེན་བྲེས་དང་རྟ་ཡི་བྲེས། །བླ་རེ་བྲེས་དང་ཡོལ་བ་བྲེས། །ར་བཏགས་བ་ཡི་སྡེ་ཚན་ནོ། །
དབྲི་བསྣན་མི་བྱ་དབྲ་བཙོག་པ། །རྨིག་པ་ཁ་དབྲག་དབྲག་ནི་བར། །དབྲལ་དཀའ་དབྲོག་པ་འཕྲོག་པ་འོ། །དས་འཕུལ་ར་བཏགས་ཡི་གེ་བའོ། །
    ཡི་གེ་འབྲི་དང་དུད་འགྲོ་འབྲི། །ཆུ་སོགས་འབྲི་བ་འགྲིབ་བའི་འབྲི། །ཚིག་ལ་འབྲུ་བསྣན་ཡིག་འབྲུ་འོ། །ལོ་ཏོག་འབྲུ་སྣ་ཁུར་ནས་འབྲོ། །རྗེས་འབྲང་མང་པོ་རྗེས་སུ་འབྲངས། །སྡེར་མོས་འབྲད་ལ་བྱེ་མས་འབྲབ། །བྲལ་བ་འབྲལ་དང་རྒྱུའི་འབྲས་བུ། །ནད་ཀྱི་འབྲས་དང་འབྲུ་ཡི་འབྲས། །འབྲུག་སྒྲ་གྲགས་དང་སྐྲ་འབྲེག་པ། །གྲོང་ལས་ཐག་རིང་འབྲོག་གི་གནས། །མཆོག་དམན་སོགས་ཀྱི་བར་མའི་འབྲིང༌། །ཀོ་ཐག་འབྲེང་བས་འབྲོང་གཡག་འཆིང༌། །འབྲོངས་པ་ཉེ་བར་བསྟེན་པའི་མིང༌། །བསླུ་བའི་འབྲིད་དང་འབྲུབ་ཁུང་དང༌། །འབྲིམ་པ་སྟོབ་པ་འམ་སྟེར་བ། །ཁ་ཟས་འབྲིམ་དང་རྨ་འབྲུམ་བུ། །ཤིང་ལོ་འབྲུལ་ཞིང་སླར་མི་འབྲེལ། །འབྲོས་པ་བཞིན་དུ་རླུང་གིས་བདས། །འས་འཕུལ་ར་བཏགས་བ་ཡི་སྡེའོ། །
    བླ་མ་བླ་མེད་བླ་ན་མེད། །གོང་ན་མེད་ཅེས་བྱ་བ་འོ། །བླ་མཐང་སྟོང་ངམ་ཕྱི་དང་ནང༌། །ཡིན་ཀྱང་བླ་ལ་ཡོད་ཀྱང་བླ། །བླ་ནི་རུང་ངམ་བཟོད་དམ་ཆོག །དཀོར་གྱི་བླ་དང་ནོར་གྱི་བླ། །གླང་པོ་ཆེ་ཡི་བླ་ཞེས་སོགས། །དེ་ཡི་ལས་ལ་བསྒོས་པ་འོ། །བླ་ཐབས་ས་བླ་ཚོན་པ་བླ། །བླ་ཚེ་བླ་གབ་ནི་སྟེང་གཡོགས། ། བླ་འོག་ཅེས་པ་སྟེང་འོག་གོ །བླ་བ་བླ་རྡོལ་ཚིག་བླ་དྭགས། །བླ་བོ་སྲོག་བླུ་བློ་བྲིད་པ། །བློ་དང་བློ་གྲོས་བློ་རིག་གསལ། །རྣ་བ་བླགས་ནི་རྣ་བ་གཏོད། །བཙོ་བླག་མཁན་གྱིས་བདེ་བླག་ཏུ། །བླང་དོར་བླང་བྱ་ལག་ཏུ་བླངས། །ལྷུར་བླངས་པ་དང་ཉམས་སུ་བླངས། །སོས་བླད་ལན་བླན་སྤྱི་བླུགས་སུ། །ཆུ་བླུགས་གསེར་དངུལ་གར་བླུགས་ནི། །ལུགས་སུ་བླུགས་པའོ་རྣ་བ་བློགས། །བལ་གོས་ཕྱིང་བ་འཕྱིངས་ཕྱིར་བླིངས། ། རིག་པ་མི་གསལ་བློང་བློང་པོ། །ཡི་མུག་པ་ཡི་དོན་ཡང་ཡིན། །བླུད་མ་སྐོམ་བླུད་བླུན་པོ་དང༌། །བློན་འདེབས་པ་ནི་ཆོས་སྟོན་ནམ། །ཟུར་ནས་གྲོས་འདེབས་པ་ཞེས་བྱ། །བློན་པོ་སྲོག་བླུས་བླུས་མ་བྱིན། །ལ་བཏགས་བ་ཡི་སྡེ་པ་རྫོགས། །
མ༽ མ་ལུས་འགྲོ་འདི་མ་རིག་པས། །མ་འཁྲུལ་མ་བསྐྱེད་པ་དེ་གང༌། །མ་ཡིས་བསྐྱེད་དང་མ་མས་གསོས། །མ་མོ་འཛིན་པ་མ་མོ་ནི། །ཕྱི་མོའོ་སྲིད་པའི་མ་མོ་དང༌། །མ་མཐའ་མ་རུངས་མ་ཧེ་ཞོན། །མ་སྐྱེས་མ་འོངས་མ་གི་ན། །མ་ནངས་པ་ནི་མ་ལངས་པའོ། །མ་ལ་ཞེས་པ་ཀྱེ་མ་འམ། །ཀྱི་ཧུད་མ་ནིང་མི་འུ་ཐུང༌། །མི་ཡིས་མི་མ་ཡིན་མི་མཐོང༌། །མི་ངས་ཞེས་པ་རིམས་ནད་དམ། །མི་ནད་དང་ནི་མུ་གེ་འོ། །མི་འམ་ཅི་དང་མུ་མཐའ་མེད། །མུ་མེན་མུ་ཏིག་འཕྲོ་ཡི་མུ། །མུ་རན་མུ་ཟི་མུ་སྟེགས་པ། །མུ་ཏོ་བ་ནི་དམུ་ལྟོ་བ། །མུ་ཅོར་ཁ་ཟེར་རམ་ཁ་དྲག །མུ་ཁྱུད་མེ་ཡི་མེ་ལྕེ་གཡོ། །མེ་ལོང་ནང་དུ་མེ་ཏོག་ཤར། །མོ་དང་མོ་གཤམ་མོ་མ་དང༌། །ལྷ་མོ་མི་མོ་གྲངས་མང་བ། །མད་ནི་བདེན་ལ་ཞེ་ས་འོ། །མན་ངག་མན་ཤེལ་དེ་མན་ཆད། །འབྲུ་མར་རྩི་མར་མར་མེ་དང༌། །མར་གྱི་ངན་སོང་མལ་ཆ་དང༌། །མས་ཀྱི་ས་ལ་ལྟ་བའི་མིག །ཕོལ་མིག་ཆུ་མུག་ནད་མུག་མེད། །འབྲི་མོག་ཚོས་བསྒྱུར་འོད་མོག་མོག །མིང་བཏགས་མིང་སྲིང་མིང་པོ་དང༌། །མོང་དུ་ཆུད་ནི་ཁོང་དུ་ཆུད། །མོང་རྟུལ་ཞེས་པ་ནི་བླུན་པོ། །ཉོན་མོངས་ཀྱིས་ནི་འགྲོ་ཉོན་མོངས། །ཐུན་མོང་དང་ནི་ཐུན་མོང་མིན། །མགུལ་བའི་མིད་པར་ཟས་མིད་པ། །གཏན་ནས་མེད་དང་རེས་འགའ་མེད། །སྐར་མ་མོན་གྲེ་མོན་གྲུ་དང༌། །མང་པའི་མོད་དང་ཡིན་མོད་དང༌། །དེ་ལྟ་མོད་དང་དེའི་མོད་ནི། །དེ་མ་ཐག་ཅེས་བྱ་བ་འོ། །མོད་མི་དམའ་ནི་དཔང་མཐོ་དང༌། །ཕྲ་མོ་མ་ཡིན་པ་ཡི་དོན།། ཡིན་པ་བཀག་པའི་མིན་པ་དང༌། །མུན་སྲོས་པ་དང་མུན་པ་འཐིབས། །མུར་ཐུག་པ་ནི་མཐར་ཐུག་པ༑ ༑མེ་མ་མུར་ནི་མེ་ཡི་དོང༌། །ཁ་ཡིས་མུར་དང་མེར་མེར་པོ། །མེལ་ཚེ་པ་ནི་ཚོར་གསང་པ། །མོལ་མཆིད་མོལ་བ་གཏམ་མམ་གྲོས། །མེས་པོ་ཆོས་ལ་མོས་པ་ཆེ། །ཞེས་པ་མ་ཡིག་རྐྱང་པའི་སྡེའོ། །
    འདྲེ་སྲིན་དམུ་དང་ནད་དམུ་ཆུ། །མི་སྲུན་དམུ་རྒོད་དམེ་བོ་ནི། །རང་དང་རུས་གཅིག་གསོད་པ་པོ། །དམག་མི་མག་པ་དམངས་རིགས་དང༌། །མཆོག་མིན་དམན་དང་མཐོ་མིན་དམའ། ། ཁ་དོག་དམར་དང་གཅེས་པའི་དམར། །ཉམས་དམས་དམིགས་པ་ཉེས་དམིགས་དང༌། །ལོང་ཁྲིད་དམིགས་བུ་བུ་གའི་དམིག །ཁྱིས་དམུག་དམོད་བཙུགས་དམོད་པ་འདོར། །བླུན་པའི་དམུན་དང་འཛུམ་དམུལ་བ། །དམུས་ཕྱུང་ཚི་ཆད་དམ་ཡི་ཆད། །དམུས་ལོང་ཞེས་པ་དས་འཕུལ་མའོ། །
    རྨ་བྱ་དང་ནི་ལུས་ཀྱི་རྨ། །རྨི་ལམ་རྨིས་དང་བསྲིས་རྨེ་བ། །རྨེ་བ་ཞེས་པ་ནི་སྨྲ་བ།  །སེར་རྨེ་ཞེས་པ་ནི་སེར་སྣ། །ས་རྨོ་བ་དང་གཉེན་རྨོ་མོ། །རྨག་ཆད་སྙན་གྱི་གོང་རྒྱན་དང༌། །ཡང་དག་པ་དང་ཕལ་བོ་ཆེའོ། །རྨང་གཞི་རྩིག་རྨང་འགྲམ་གྱི་རྨང༌། །རྨང་ལམ་རྨི་ལམ་ཞེས་པ་འོ། །ངོ་མཚར་རྨད་དང་རྨད་དུ་བྱུང༌། །རྡོ་དབྱུག་མཚོན་གྱིས་རྨས་པ་དང༌། །ལ་ལར་སྨས་པ་ཞེས་ཀྱང་གསུངས། །ཉམས་པར་བྱས་པའི་དོན་དུ་བཤད། །དྲིས་པའི་རྨས་པ་སྨྲས་པའོ། །རྟ་རྨིག་སྲོག་ཆགས་རྨིག་པ་དང༌། །གནོད་སྦྱིན་རྨུགས་འཛིན་རྨུགས་པར་བྱེད། །བྱིང་རྨུགས་དང་ནི་གནོད་པའི་རྨུགས། །རྨིག་མེད་ཅེས་པ་གཏན་མེད་དོ། ། རྨོག་གྱོན་རྨོངས་པ་སྒ་ཡི་རྨེད། །རྨེད་པ་ཞེས་པ་གསོལ་བའོ། །དྲི་རྨེད་དང་ནི་རྨོ་རྨོ་བ། །རྨུན་པོ་ཞེས་པ་ནི་བླུན་པོ། །ཤ་ཡི་རྨེན་དང་རྨེན་བུ་དང༌། །རྨོན་པ་རྨོན་དོར་ཁྱིས་རྨུར་བ། །བལ་རྨེལ་སྨེལ་བའོ་རྨི་ལམ་རྨིས། །སུན་པའི་རྨུས་དང་རྨོ་རྨོས་པ། །ར་མགོ་ཅན་གྱི་མ་ཡིག་གོ ། 
    རྨྱ་བ་གདུང་བའམ་ཉམས་པ་དང༌། །རྨྱེ་བ་ཞན་པའོ་བྱ་རྨྱངས་ནི། །ར་མགོ་ཡ་བཏགས་མ་ཡིག་གོ །
    སྨ་ཕབས་གདོང་གི་སྨ་ར་དང༌། །གཙང་སྨེ་མེད་པ་སྨེ་ཤ་ཅན། །ལུས་ཀྱི་སྨེ་བ་མུན་པའི་སྨག།།སྨང་འཚེར་སྣ་སྤུ་འཐོག་བྱེད་དོ། །བསྟོད་པའི་འོས་གྱུར་མ་སྨད་པ། །མ་བུ་གཉིས་ལའང་མ་སྨད་ཟེར། །སྨད་ར་བྱས་པས་གདོང་སྨད་པ། །ཡུལ་གྱི་སྨད་དང་ལུས་ཀྱི་སྨད། །སྨན་བཏགས་པ་ནི་ཕན་བཏགས་པ། །ཕན་པའི་སྨན་དང་གསོ་བའི་སྨན། །སྨན་པ་སྨན་ལྗོངས་དག་ཏུ་རྒྱུ། །ཟོང་མིན་སྨར་དང་སྨལ་བོ་ནི། །སྐར་མའོ་ཆུར་འཁྲུལ་སྨིག་རྒྱུ་དང༌། །སྨུག་པ་འཐིབས་དང་ཁ་དོག་སྨུག ། སྨུག་རྩི་དང་ནི་འཕྱ་བའི་སྨོད། །རྣམ་སྨིན་རྨ་སྨིན་ན་ཚོད་སྨིན། །གདོང་གི་སྨིན་མ་འབྲས་བུ་སྨིན།། སྐར་མ་སྨིན་དྲུག་སྨིན་དྲུག་བུ། །སྨོན་འདྲིན་གྲོགས་ཡིན་སྨོས་འདྲིན་ཡང༌། །གང་ལ་སྨོན་དང་སྨོན་ལམ་བཏབ། །སུག་སྨེལ་མིང་སྨོས་སྨོས་ཅི་དགོས། །ས་མགོ་ཅན་གྱི་མ་ཡི་སྡེའོ། །
    སྨྱི་གུ་སྨྱོ་བྱེད་སྨྱག་ཤད་དང༌། །སྨྱར་བ་ཞེས་པ་བརྐྱང་པའོ། །སྨྱན་བྱེད་པ་ནི་འཕྲིན་བྱེད་པ། །སྨྱན་ཀ་བྱེད་དང་སྨྱིག་མ་དང༌། །སྨྱུགས་ནས་ཞེས་པ་བཅུག་ནས་སོ། །སྨྱུག་མ་ཤིང་ཡིན་མགོ་སྨྱུང་བ། །ཟས་བཅད་པ་ཡི་སྨྱུང་གནས་དང༌། །སྨྱོན་པ་སྨྱུར་ཏེ་ནི་མྱུར་དུ། །སྨྱོས་པ་ས་མགོ་ཡ་བཏགས་མའོ། །
    གཏམ་སྨྲ་བ་དང་གདམས་སྨྲ་བ། །སྨྲེ་ཞེས་བྱ་བ་ནི་སྡུག་བསྔལ། །སྨྲེ་བ་ངན་པར་སྨྲེ་བ་སྟེ། །སྨེ་སྔགས་ཞེས་པ་འང་དེ་ཉིད། །ཁ་དོག་ངུར་སྨྲིག་དགོས་ཞེས་སྨྲོས། །བྲམ་ཟེ་ཡི་ནི་སྨྲེང་འདོན་པ། །སྨྲེང་ཚིག་གསང་ཚིག་དང་སྨྲ་ཙམ། །སྨྲེང་བ་ཞེས་པ་ནི་སྨྲ་བ། །ས་མགོ་ར་བཏགས་མ་ཡི་སྡེའོ། །
    སྡུག་བསྔལ་མྱ་ངན་རྩྭ་ཆུ་ཤིང༌། །མེད་པ་ཡི་ནི་མྱ་ངམ་ཐང༌། །ཆུ་མེད་མྱ་ངམ་ཐང་ཡང་ཟེར། །རྩི་ཤིང་གསར་སྐྱེའི་མྱུ་གུ་དང༌། །རུལ་མྱག་དང་ནི་རོ་མྱག་འདམ། །མྱང་འདས་རོ་མྱང་བདེ་བ་མྱོང༌། །ཉམས་མྱོང་མྱུར་འགྲོ་ནགས་མྱུལ་བ། །མྱོས་འགྱུར་ཡ་བཏགས་མ་ཡི་སྡེ།
ཙ༽ ཙུབ་ཙུབ་དེ་ཙམ་དེ་ཙུག་དང༌། །ཙུག་ཙུག་སྒྲ་དང་ཙོག་ཙོག་བུ། །ཙ་ཡིག་རྐྱང་པའི་སྡེ་ཚན་ནོ། །
    གཞན་གྱིས་མ་གཙེ་གཙོ་བོ་དང༌། །ཁྲག་འདོན་པ་ཡི་གཙགས་བུས་གཙགས། །གཙང་སྦྲ་ལ་དགའ་གཙང་རིས་པ། །གཙང་ཁང་གཙང་མ་ཆུ་གཙང་དང༌། །མཆེ་བ་གཙིགས་དང་གཙིགས་ཆེ་བ། ། མི་རིགས་པ་ཡི་མི་གཙིགས་པ། །སྤྱི་གཙིགས་ཆེ་དང་སྤྱི་གཙུག་དང༌། །གཙུག་ཏོར་གཙུག་ལག་ཅེས་པ་ནི། །སྡེ་སྣོད་ཅེས་པའོ་གཙུག་ལག་ཁང༌། །གཙོད་རུ་གཙུབས་ཤིང་གཙུབས་སྟན་དང༌། །མི་རིགས་གཙེར་བ་རྔོན་པས་གཙེས།  །ག་ཡིས་འཕུལ་བའི་ཙ་ཡིག་གོ །
    བཙོ་བླག་མཁན་ནི་ཚོས་མཁན་ནོ། །གསེར་སྦྱངས་བཙོ་མ་བཙོ་མའི་གསེར། །དམར་བའི་བཙག་དང་ཚགས་ཀྱིས་བཙགས། །བཙད་པོ་བཙན་པོ་བཀའ་བཙན་པ། །ཁྲི་སྲོང་ལྡེ་བཙན་ཁྲི་ལྡེ་བཙན། །བཙན་དུག་མཐོ་བཙམས་འདྲེ་ཡི་བཙན། །ལྕགས་ཀྱི་བཙའ་དང་སྤྱན་རས་ཀྱིས། །བཙའ་བ་འཚོ་བར་བྱེད་པའི་དོན། །ཕྲུ་གུ་བཙའ་དང་མེ་བཙའ་དང༌། །བོར་སྟོར་བཙལ་དང་ཕྱག་བཙལ་བ།། ཕྲུ་གུ་བཙས་དང་བཙས་མ་རྔ༌། །ཀོ་བཙས་གྲུ་བཙས་ལ་བཙས་དང༌། །ཤིང་བཙུགས་སྲོལ་བཙུགས་རྒྱལ་མཚན་བཙུགས། །ངན་པའི་བཙོག་དང་རྡེག་བཙོག་དང༌། །འབགས་པའི་བཙོག་དང་བཙོག་ཆུ་དང༌། །སྒོག་བཙོང་དག་ནི་ཟོང་དུ་བཙོངས། །ཚོས་ཀྱི་བཙོད་དང་ནང་དུ་བཙུད། །བཙུན་པ་བཙུན་མ་བཙུན་མོ་དང༌། །བཙོན་ར་ཁྲི་མུན་ནམ་ཁྲི་མོན། །བཙོན་དུ་བཟུང་བ་མིག་བཙུམ་པ། །གོས་བཙེམ་པ་དང་འཚིར་བའི་བཙིར། །ཚོས་ཀྱིས་བཙོས་པ་བས་འཕུལ་ཙའོ། །
    སྔོ་ཡི་རྩྭ་དང་ལུས་ཀྱི་རྩ། །ལྗོན་པའི་རྩ་བ་རྩ་ལག་ནི། །གཉེན་གྱི་མིང་ངོ་ཚོན་རྩི་དང༌། །རྩི་ཤིང་རྩི་ཏོག་རྩེ་མོ་དང༌། །བརྩེ་ཆེན་སྙིང་བརྩེ་བརྩེ་བ་ཅན། །རྩེ་དགོད་ལྷ་འབངས་ལ་ཡང་བརྗོད། ། སྲོག་ཆགས་རྩངས་པ་ཚེར་མའི་རྩང༌། །རྩངས་ནན་བཏུང་བ་ཞིག་གི་མིང༌། །གྲོང་ཚིག་ཁ་སང་ཁ་རྩང་ལའོ། །རྩད་ནས་གཅོད་དང་ཕན་ཚུན་བརྩད། །བརྩན་པོའི་མཁར་དུ་རྩབ་ཧྲལ་བྱས། །བཏུང་བའི་རྩབ་མོ་ཞོ་རྩབ་དང༌། །རྩམ་པ་ཟ་ཞིང་བྱ་བ་བརྩམས། །རྩད་གཅོད་སྒྱུ་རྩལ་སྟོབས་རྩལ་དང༌། །མཆོང་དུ་བརྩལ་དང་བརྩལ་མ་ཐག །བརྩས་མ་རྩིག་མཁན་རྩིག་པ་བརྩིགས། །བཏུང་བའི་རྩིག་མ་རིན་ལ་རྩེག །བརྩེགས་མ་གཅིག་སྟེང་གཅིག་བརྩེགས་པ། །འབགས་པའི་རྩོག་དང་སྤྱོད་པ་རྩིང༌། །རྩིང་ཞིབ་ཧ་ཅང་རྩིངས་པའི་གོས། །སྤུ་ཡི་རྩིད་པ་རྩེད་མོ་རྩེ། །སོ་རྩེད་ལུས་རྩེད་འཐབ་རྩོད་དང༌། །རྩེན་པ་རྩེ་བ་འམ་རོལ་པ། །སུམ་རྩེན་དང་ནི་ལྔས་རྩེན་བརྩེན། །བརྩོན་པ་མི་འདོར་བརྩོན་འགྲུས་བསྐྱེད། །རུས་པའི་རྩིབ་མ་འཁོར་ལོའི་རྩིབས། །རེག་བྱ་རྩུབ་དང་བྱ་བ་རྩོམ། །བརྩམ་བྱ་རྩོམས་ཤིག་རྩོལ་བ་བསྐྱེད།། རྩོལ་བྱུང་འབད་རྩོལ་སྲོག་རྩོལ་དང༌། །ལེགས་པར་བརྩིས་དང་རྩིས་མཁན་གྱིས། །རྩིས་བྱེད་རྩིས་ཆེ་བརྩི་བྱ་བརྩིས། །བརྩེས་པ་ར་མགོ་ལྡན་པའི་ཙའོ། །
    བཀའ་སྩོལ་མཆོག་སྩོལ་དམ་པ་སྩོལ། །དངོས་གྲུབ་སྩོལ་ཅིག་སྩལ་ཏུ་གསོལ། །བཀའ་སྩལ་བ་དང་སྩལ་བར་བགྱི། །དངོས་གྲུབ་སྩལ་བ་ས་མགོ་དང༌། ལྡན་པའི་ཙ་ཡི་སྡེ་ཚན་ནོ། །
ཚ༽ མེ་ཡི་ཚ་ཚ་རེག་བྱ་ཚ། །ཚྭ་སྒོ་ཅན་ནི་བ་ཚྭ་ཅན། །ཚ་བོ་ཚི་གུ་ཚི་གུའི་རྩི། །བལ་གྱི་ཚི་དང་ཚུ་རི་དང༌། །དུས་ཀྱི་ཚེ་དང་སྐྱེས་བུའི་ཚེ། །ལང་ཚོ་ལྡན་པའི་ལྷས་སྦྱིན་ཚོ། །སྡེ་ཚན་ཚོ་དང་ཆུ་ཚགས་དང༌། ། ལུས་ཚགས་བཟང་ཞིང་སོ་ཚགས་དམ། །ཚགས་སུ་ཚུད་དང་ཚག་སྒྲ་དང༌། །སྟན་དང་སྔས་ཀྱི་ནང་ཚང་དང༌། །ཚང་མང་མེ་ཁང་ནགས་ཚང་ཚིང༌། །གྲངས་ཚང་བ་དང་བྱ་ཡི་ཚང༌། །ཚངས་པ་བ་དང་ཚངས་སྐུད་ཐོགས། །ཚངས་པ་མྱང་འདས་ཚངས་སྤྱོད་དང༌། །མི་ཚངས་སྤྱོད་དང་འགྱོད་ཚངས་དང༌། །ཚད་ཀྱིས་གཞལ་དང་ཚད་མ་དང༌། །ཚད་འཛིན་ཆ་ཚད་ཚན་པ་གཅིག །ཚན་པོ་ཆེ་ཡི་སྟོབས་དང་ལྡན། །ཕ་ཚན་ཉེ་ཚན་སྡེ་ཚན་དང༌། །ཆུ་ཚན་ཁོལ་མ་དངོས་མིན་ཚབ། །ཕན་པ་ཚབས་ཆེ་གནོད་ཚབས་ཆུང༌།། རྒྱལ་ཚབ་འཇིགས་སྟངས་ཚམ་རྔམ་དང༌། །ཚམ་ཚོམ་མེད་དང་ཟད་པའི་ཚར། །ཚར་བཅད་ཚར་གཅོད་ཚར་ཆོད་ཅིག །རས་ཀྱི་ཁ་ཚར་ཚར་དུ་བསྒྲིགས། །ཚར་ཕྱིན་པ་ནི་མཐར་ཕྱིན་ཏོ། །སྐྱེད་མོས་ཚལ་དང་ནགས་ཚལ་དང༌། །པདྨོའི་ཚལ་དང་ཚལ་བར་བཀས། །ཚིག་གུ་འབྲས་བུ་འམ་སྙིང་པོ། །མིང་གཞན་ཐོག་གུ་ཞེས་ཀྱང་བྱ། །ཚིག་སྨྲ་ཚིགས་སུ་བཅད་པའི་སྡེ། །ལུས་ཀྱི་ཚིགས་དང་དུས་ཀྱི་ཚིགས།། སྨྱུག་མའི་ཚིགས་སོགས་མཚམས་ཀྱི་ཚིགས། །མེ་ཡིས་བསྲེགས་པ་མེ་ཡིས་ཚིག །ཚུགས་ཐུབ་མི་ཡི་ཤ་ཚུགས་ཅན། །སྤྲ་བའི་ཚུག་བཞག་གཞི་ཚུགས་ཤིག །དཀའ་ཚེགས་ཚོགས་བདག་སྣ་ཚོགས་དང༌། ། མང་པོ་ཚོགས་པས་ཚོགས་བསགས་པ། །ཚོང་པ་ཉོ་ཚོང་ནང་དུ་ཚུད། །ཚོད་འཛིན་ཚོད་བགམ་ཚོད་བརྟགས་པ། །དུས་ཚོད་སྔོ་ཚོད་དེ་ཚུན་ཆད། །ལྷས་སྦྱིན་ཚོན་པོ་ཚོན་གྱིས་བཀྲ། །ཁ་ཚོན་བཅད་དང་ཚུབ་མ་རླུང༌། །ཟས་ཀྱིས་མ་ཚིམ་ནོར་གྱིས་ཚིམ། །ཚེམས་ཕྲེང་དཀར་དང་ཚེམ་བུ་པ། །འབྲུ་ཡི་ཚོམ་བུ་ཁང་པའི་ཚོམས། །ཕྲ་ཚོམ་ཐེ་ཚོམ་ཚིར་ཅིག་ནི། །འཚིར་བར་བསྐུལ་བའོ་ཚུར་མཐོང་དང༌། །ཚུར་ཤོག་ཚེར་མ་ཚེར་གཟུང་ནི། །འཇབ་རྩེའོ་མཉན་བྱ་རྣ་བས་ཚོར། །སེམས་བྱུང་ཚོར་བ་ཚིལ་བུ་དང༌། །ཚུལ་འཆོས་མ་ཡིན་ཚུལ་ཁྲིམས་ལྡན། །པདྨའི་ངང་ཚུལ་ཚུལ་བཞིན་དང༌། །ཚུལ་མིན་རྙེད་པས་རྙེད་པ་ཚོལ། །སོ་ཚིས་ཞལ་ཚུས་ཡར་ངོའི་ཚེས། །ཟླ་བ་ཚེས་དང་རྗེན་པ་ཚོས། །རྐྱང་པ་ཡི་ནི་ཚ་སྡེའོ། །
    ལྷན་ཅིག་གཉིས་སྐྱེས་མཚེ་མ་དང༌། །མཚེ་འུའི་འགྲམ་གྱི་སྔོ་སྨན་མཚེ། །རྒྱ་མཚོ་ཆེན་པོ་ཆུ་ཡི་མཚོ། །མཚག་བཟང་བ་ནི་ཉམས་རྒྱས་པའམ། །ཡན་ལག་ཉིང་ལག་རྒྱས་པ་འོ། །སྐྱོན་གྱི་མཚང་བརྗོད་མཚང་འདྲུ་བ། །རྟགས་ཀྱི་མཚན་མ་མིང་གི་མཚན། །མོ་མཚན་གྱི་ནད་མཚན་པར་བརྡོལ།། ཡ་མཚན་མཚན་མོ་མཚན་མས་མཚན། །མཚན་ཉིད་མཚན་གཞི་ཕྱག་མཚན་དང༌། །མཚན་དཔེ་རྒྱལ་མཚན་དུས་མཚམས་དང༌། །མཚམས་བཅད་ཕྱོགས་མཚམས་བར་མཚམས་དང༌། །མཚལ་ལུ་རྟ་ནི་རྟིང་དཀར་རོ། །མཚའ་ནི་གཅན་གཟན་དྲེད་མོ་འོ། །ངོ་མཚར་ཉམས་མཚར་མཚར་སྡུག་པ། ། ཚོན་རྩི་མཚལ་དང་མགོའི་མཚོག་མ། །འདྲ་བའི་མཚུངས་དང་དུར་མཚོད་དང༌། །མཚུན་ནི་ལྷ་འམ་ཕ་མེས་སོ། །མཚོན་ཆ་མཚོན་བྱ་དེས་མཚོན་པ། །འབྲོག་གི་རུ་པ་སྡོད་པའི་མཚེར། །ཁ་ཡི་མཚུལ་པ་ཁྱིམ་མཚེས་ནི། །མས་འཕུལ་ཚ་ཡི་སྡེ་ཚན་ནོ། །
    གནོད་པའི་འཚེ་བ་མེད་པ་དང༌། །གཞན་ལ་མི་འཚེ་ཉེར་འཚེ་མེད། །ཇི་སྲིད་འཚོའི་བར་འཚོ་བ་བདེ། །ཕྱུགས་མ་འཚོ་བ་ཟས་ཀྱིས་འཚོ། །འཚོ་བྱེད་ནད་འཚོ་སྲོག་འཚོའི་སྨན། །འཛོམས་པའི་འཚག་དང་ལུས་སྟོབས་འཚག །ཆུ་འཚག་འཚང་རྒྱ་ནང་དུ་འཚངས། །བློ་འཚབ་པ་དང་སྐྱིན་པ་འཚབ། །གང་ལ་གང་འཚམ་བློ་དང་འཚམ། །དུས་མཚམས་དང་ནི་ལོངས་པའི་འཚར། །འཚལ་ནི་ཤེས་པའམ་ཆོག་པ་དང༌། །འདོད་པ་ལ་ཡང་ཤེས་པར་བྱ། །འཚལ་མ་ཟས་སམ་འཚལ་མ་ལྟོ། །འཚལ་མ་འཚལ་ནི་ཟས་ཟ་བ། །མེས་འཚིག་བརྡེག་འཚོག་འཚོག་ཆས་འཚོང༌། །རྒྱལ་བའི་འཚེངས་དང་ཟས་འཚེང་བ། །རྗེན་པ་འཚོད་དང་དུ་བ་འཚུབས། །ཚུབ་མ་འཚུབས་དང་ཆུ་ཡིས་འཚུབས། །གདུང་འཚོབ་རྨ་འཚོབ་འགྲོ་འཕྲོར་ཚོམ། །ཏིལ་མར་འཚིར་སོགས་བཙིར་བའི་འཚིར། །གསལ་ཞིང་འཚེར་བ་འོད་འཚེར་བ། །ཞེ་འཚེར་ནོར་འཚོལ་མིག་གིས་འཚོས། །འས་འཕུལ་ཚ་ཡི་སྡེ་ཚན་རྫོགས། །
ཛ༽ གནོད་མཛེ་མཛེ་ནད་དུད་འགྲོ་མཛོ། །ཡ་རབས་མཛངས་དང་མཁས་པའི་མཛངས། །དཔའ་མཛངས་པ་དང་བྱ་བ་མཛད། །མཛའ་སྡེ་ཞེས་པ་གྲོགས་པོའི་སྡེ། །མཐུན་པའི་མཛའ་བོ་མཛོད་སྤུ་དང༌། །ནོར་གྱི་མཛོད་དང་ལས་མཛོད་ཅིག །མཛུབ་གང་སོར་ཚད་བརྒྱད་ལ་གསུངས། །འགའ་ཞིག་སོར་ཚད་དྲུག་ལའང་ཟེར། །མཛུབ་མོ་མཛེར་བ་མཛོལ་བུ་བསྲུང༌། །གཟུགས་མཛེས་དབྱིབས་མཛེས་ཡིད་འོང་མཛེས། །མས་འཕུལ་ཛ་ཡི་སྡེ་པ་འོ། །
འདུ་འཛི་འཁྲུགས་པའི་འཛག་འཛོག་དང༌། །ཆུ་འཛག་ནོར་འཛངས་རྡོ་ཡི་འཛང༌། །འཛན་ཕོ་བགྲོད་བྱེད་དེ་སྐྱེས་པ། །འཛན་མོ་བགྲོད་བྱ་སྟེ་བུད་མེད། །འཛན་དཀའ་ཞེས་པ་ནི་སྦྱོར་དཀའ། ། ཟད་པའི་འཛད་དང་བཟླས་པའི་འཛབ། །འཛམ་གླིང་ཆུད་འཛའ་འཕྱང་པའི་འཛར། །སྲོག་སོགས་འཛུགས་དང་གྱེན་དུ་འཛེགས། །ཕན་ཚུན་འཛིངས་དང་སྣོད་དུ་འཛུད། །སྣོད་དུ་འཛེད་དང་ལག་པས་འཛིན། །མིག་མི་འཛུམ་དང་བཞིན་གྱི་འཛུམ། །བསགས་པའི་འཛོམ་དང་ཚོགས་པའི་འཛོམ།། ཟག་པའི་འཛིར་དང་གཟུར་བའི་འཛུར། །འཛེར་ཏོ་སྨྲ་བ་འམ་ཟེར་བ། །ལོགས་སྐྱེས་འཛེར་བ་སྐད་འཛེར་པ། །འོག་ཏུ་འཛུལ་དང་ནོར་བའི་འཛོལ། །འཛོལ་ལམ་འཛོལ་བུས་སྲོག་ཆགས་འཛིན། །མ་འཛོལ་བ་སོགས་འས་འཕུལ་ཛའོ། །
    རྫ་རི་དང་ནི་སྣོད་ཀྱི་རྫ། །རྫི་མ་གཞན་གྱིས་མི་བརྫི་བ། །རྫི་ནི་རླུང་སྟེ་རྫི་ཕྱོགས་དང༌། །ཕྱུགས་རྫི་ལ་ནི་རྫིའུ་ཚོས་བྱིན། །རྫུ་འཕྲུལ་རྫུ་བག་གཞན་དུ་བརྫངས། །ནོར་གྱིས་བརྫངས་དང་འདམ་རྫབ་དང༌། །རྫབ་རྫུབ་རྫས་དང་ནོར་རྫས་དང༌། །ཡོན་ཏན་རྫོགས་དང་དཀྱིལ་འཁོར་རྫོགས། །བྱ་བ་ཟིན་པའི་རྫོགས་པ་དང༌། །ཆུ་ཡི་རྫིང་དང་རྫིང་བུ་དང༌། །མཁར་རྫོང་བྲག་རྫོང་འབུལ་བའི་རྫོངས། །བདེན་རྫུན་དང་ནི་ཟོག་གི་རྫུབ། །རྫོབ་པ་སྒྲིབ་པ་སྟེ་ཀུན་རྫོབ། །ཟན་བརྫིས་ཐོག་བརྫིས་རྡོག་པས་བརྫིས། ། བརྫུས་ཏེ་སྐྱེས་དང་མི་རུ་བརྫུས། །གོས་བརྫུས་རལ་བ་གྱེན་དུ་བརྫེས། །ར་མགོ་ལྡན་པའི་ཛ་སྡེའོ། །
ཝ༽ ཝ་ཁའི་ཆུ་ནི་ཝ་སྐྱེས་འཐུང༌། །ཕ་ཝང་ལོང་བུ་རྡོའི་བྱེ་བྲག །སྙན་གྱི་ཝང་ལོང་པི་ཝང་དང༌། ། ཝལ་ལེར་འཆར་པ་ཝ་ཡི་སྡེའོ། །
ཞ༽ ཞ་ཉེ་དཀར་པོ་རོ་ཉེ་དང༌། །ཞ་ཉེ་ནག་པོ་ཚོན་མོ་སྟེང༌། །ཞ་སྒྲེ་ཞེས་པ་ནི་རྣ་མེད། །ཡན་ལག་ཉམས་པའི་ཞ་བོ་དང༌། །ཁྲོ་བ་ཞི་དང་དགོས་པ་ཞུ། །མར་སོགས་ཞུ་བ་དྲོད་ཀྱིས་ཞུ། །ཞེ་ས་ཞེ་སྡང་ཞེ་འགྲས་པ། །ཞེ་ན་ཞོ་ཤས་འཚོ་བ་ལས། །ཞོ་འཐུང་ཉིན་ཞག་ཞགས་པ་ཐོགས། །ཁྲག་ཞག་ཞང་པོ་ཞད་མེད་པ། །ཞང་བློན་དྲག་ཞན་བློ་ཞན་པ། །ཞབས་ཕྱིར་འབྲངས་ཏེ་ཞབས་ཏོག་ཕུལ། །སྣོད་ཀྱི་ཞབས་དང་ཞམ་འབྲིང་དང༌། །ཞམ་རིང་རྔུལ་བའི་ཞམ་ཆུ་འབབ། །མིག་ཞར་བ་དང་ཞར་བྱུང་དང༌། །ཞལ་གདང་ཞལ་རས་ཞལ་ཏ་དང༌། །ཞལ་ཚུས་ཞེས་པ་ཞལ་ཟས་སོ། །ཞལ་པ་ཡིས་ནི་ཞལ་ཞལ་བྱས། །བུམ་པ་ཞིག་པ་དེ་ཅི་ཞིག །ལམ་ཞུགས་རྒྱུན་ཞུགས་ཞུགས་ནི་མེ། །འདིར་ཞོག་ལྟ་ཞོག་ཡིད་ལ་ཞོག །ཞོགས་རྒྱུགས་རྡབ་གཤོགས་སམ་འདབ་ཞོགས། །རི་དྭགས་ཞོགས་པ་བྲོས་པའི་ཞོགས། །ནམ་ལངས་ཞོགས་ཀ་ཞིང་ས་ལ། །ཞིང་པ་ཞིང་འདེབས་ཚོགས་ཀྱི་ཞིང༌། །ཆུ་ཞེང་གབ་དང་རས་ཀྱི་ཞེང༌། །འཇིགས་པའི་ཞེད་དང་ཆར་ཆེན་ཞོད། །ཞུན་མར་གསེར་ཞུན་བློ་ཞེན་པ། །རྟ་ཞོན་བློ་ཞིབ་ཞིབ་མོར་བཏགས། །དྲི་ཞིམ་རོ་ཞིམ་སེམས་ཞུམ་པ། །བཅོམ་པའི་ཞོམ་དང་དེའི་ཞོར་ལ། །ཞོལ་ཕོ་ཞོལ་མོ་རི་ཞོལ་རྒྱུ། །དགོས་དོན་ཞུས་སོགས་ཞ་རྐྱང་ངོ༌། ། 
    གཞི་བོ་ཞེས་པ་ནི་གཞི་མ། །གཞི་ནས་གོ་བགོ་གཞི་ནས་བསླབ། །གནས་གཞི་ཀུན་གཞི་ནད་གཞི་དང༌། །གདགས་གཞི་གཞི་གྲུབ་གཞི་བདག་དང༌། །གཞུ་བདུངས་པགས་པའི་གཡང་གཞི་དང༌།། རྡེག་པར་བྱེད་པའི་ལྕག་གིས་གཞུ། །དྲན་པ་ཉེར་གཞག་མཉམ་གཞག་དང༌། །རྣམ་གཞག་དང་ནི་ནམ་གཞག་གཏན། །ལུས་ཀྱི་ཆ་ཤས་ཀྱི་ནི་གཞང༌། །གཞང་འབྲུམ་ནད་ཡིན་རང་ལས་གཞན། །གཞའ་ཚོན་ཞེས་པ་ནི་འཇའ་ཚོན། །གཞའ་གསང་གཡུང་དྲུང་ངམ་འཕྲིན་ལས། །གཞའ་བའམ་བཞའ་བ་ཞེས་པ་ནི། །ཡིབས་པའམ་སྦས་པའོ་གཞར་ཡང་ནི། །སླར་ཡང་ངམ་ནམ་ཡང་ཞེས་པའོ། །གཞལ་བྱ་གཞལ་བྱེད་གཞལ་མེད་ཁང༌། །གཞལ་ཡས་ཁང་དང་གླུ་གཞས་དང༌། །འཇིག་པའི་གཞིག་དང་བསམ་གཞིག་དང༌། །བརྟག་གཞིག་དང་ནི་ནང་དུ་གཞུག །མངག་གཞུག་གཡོག་པོའོ་ལམ་དུ་གཞུག།། གཞོགས་སྟེགས་ཟུར་མིག་གམ་སྒེག་ཆོས། །ཟུར་གྱིས་གོ་བའི་གཞོགས་སྨོས་དང༌། །གཞོགས་སློང་གཞོགས་འཕྱས་གྲིས་ཤིང་གཞོག །སྤོ་གཞོགས་ལུས་ཀྱི་གཞོགས་གཡས་གཡོན། །གཞུང་བཟང་ཡིད་གཞུང་གཞུང་ལུགས་དང༌། །གཞོང་པ་སྣོད་ཡིན་གཞོངས་ནི་ལྗོངས། །གཞོངས་སྤྱོད་པ་ནི་ལྗོངས་རྒྱུ་བ༑ ༑གཞེན་འདེབས་དང་ནི་གཞེན་བསྐུལ་ནི། །དྲན་བསྐུལ་གཞོན་ནུ་ན་ཚོད་གཞོན། །ཁུ་བ་གཞིབ་པ་འཇིབ་པ་འོ། །བསྒྲིགས་པའི་གཞིབ་དང་ཚིག་པའི་གཞོབ། །བདུད་སྡེ་གཞོམ་དང་གཞིར་བཞག་པ༑ ༑གཞུར་མེད་པ་དང་གཞོམ་མེད་པ། །མེ་གཞིལ་བ་བཞིན་ཉོན་མོངས་གཞིལ། །གཞོལ་བ་ཞེས་པ་འབབ་པའི་དོན། །ཆོས་ལ་གཞོལ་དང་ལམ་ལ་གཞོལ། །གཞེས་པ་སྡོད་པ་འམ་བཞུགས་པ། །འཚོ་ཞིང་གཞེས་པ་གཞུགས་པའི་གཞེས། །དུས་ཀྱི་གནངས་གཞེས་གས་འཕུལ་ཞའོ། །
    རྒྱུ་སྐར་མེ་བཞི་གྲངས་ཀྱི་བཞི། །དཔང་པོ་ཆེ་བཞི་མར་བཞུ་བ། །འོ་མ་བཞོ་དང་གནས་སུ་བཞག །ནང་ཁྲོལ་བཞག་དང་བཞད་མོ་བཞད། །སྲོག་ཆགས་བཞད་དང་བཞབས་ནས་འགྲོ། །བཞམས་བསྒོ་དྲན་བསྐུལ་ཞེས་བཤད་ཀྱང༌། །འཇམ་པོའི་ཚིག་གིས་བཞམས་པ་དང༌། །གསོལ་བཞིའི་ལས་ཀྱིས་བསྒོ་བར་གསུངས། །རླན་པའི་བཞའ་དང་སྐྲ་བཞར་བ། །འདི་རུ་བཞུགས་དང་ཤིང་གཞོགས་པ། ། སྟན་ལས་བཞེངས་དང་རྟེན་བཞེངས་པ། །འབྱོན་བཞུད་དགོངས་བཞེད་དེ་བཞིན་ཉིད། །བྱད་བཞིན་ཇི་བཞིན་འདི་བཞིན་ནོ། །རྒྱུ་སྐར་བྱི་བཞིན་གྲོ་བཞིན་དང༌། །ནོར་བཞུན་གཡོག་བཞུན་བཞོན་པ་དང༌། །བཞུས་མར་ཟ་དང་ལྕག་གིས་གཞུས། །འགྲོ་དོན་ཁུར་བཞེས་ཞལ་གྱིས་བཞེས། །བཞེས་ཤིག་འོ་མ་བཞོས་པ་འདི། །ཞ་ཡིག་བ་ཡིས་འཕུལ་བའི་སྡེའོ། །
    ཞྭ་ནི་མགོ་ལ་གྱོན་པའི་ཞྭ། །ཝ་བཏགས་ཞ་ནི་དེར་ངེས་སོ། །
ཟ༽ ཟ་མ་མོ་ཡིས་ཟ་འོག་གྱོན། །ཟ་བྱེད་ཟ་བ་པོ་ཡིས་ཟ། སྣང་བ་ཟ་ཟི་ཟེ་པྲོག་གྱོན། །པདྨའི་ཟེ་བ་ཟེའུ་འབྲུ་དང༌། །བྱ་དང་ཕག་གི་ཟེ་བ་དང༌། །ཟོ་མདོག་བདེ་དང་ཟོ་བཟང་པ། །ཟོ་ཞིག་ཟོ་ཆུན་ཁྲག་ཟགས་པ། །ཉོན་མོངས་ཟག་པ་ཟངས་མདོག་དམར། །ཟང་ཟིང་ཟས་སམ་གཙོ་བོར་ཤ། །ཟང་ཆེན་ཆུས་བཀང་ཟད་མ་ཟད། །ཟན་ཟ་ཟབ་མོ་གཏིང་ཟབ་པ། །ཆུ་ཡི་ཟམ་པ་འབྲུ་ཟར་མ། །དཀར་ཟལ་ཕྱུགས་ཀྱི་ཁ་ཟས་རྩྭ། །ཚེར་མ་ཟུག་པའི་ཟུག་རྔུ་བསལ། །ནོར་སྐྱོང་ཟུག་རྒྱག་ཆུའི་ཟེགས་མ།། ཟོག་པོ་ཟུང་ནི་ཆ་སྟེ་གཉིས། །ཟུངས་ཤིག་ལུས་ཟུངས་རྭ་ཟེང་ངེ༌། །ཚོང་ཟོང་བཀྲམ་དང་བཟུང་བའི་ཟིན། །ཟིན་བྱ་ཟིན་བྱེད་རྩིས་ཟིན་པ། །གྲུབ་པའི་ཟིན་དང་རྫོགས་པའི་ཟིན། །དྲན་པས་ཟིན་དང་དོགས་ཟོན་བྱེད། །ཟོབ་ཅན་ཆར་ཟིམ་མིག་ཟིམ་མེ། །མཚན་མོ་མིག་ཟུམ་པདྨ་ཟུམ། །ལྷུན་པོའི་ཟོམ་དང་ཟུར་བཞི་པ། །ཟུར་ཕུད་ཟུར་ཆག་ཟུར་དུ་བཀོལ། །ཟུར་བ་དེ་ལ་ཟུར་ཟ་བ། །ཟུར་མིག་ཟུར་འདེབས་གྲ་ཟུར་དང༌། །གཟུར་ཅིག་མཚོན་གྱི་ཟུར་ཁ་ལ། །ཟེར་སྒྲོས་ཉི་ཟེར་འོད་ཟེར་འཕྲོ། །ཟོར་ཡངས་ཟོར་ཁ་གཏོར་ཟོར་དང༌། །གཡོ་ཟོལ་ཟོལ་འཇོག་ཟོལ་བ་ནི། །གཡོ་སྒྱུས་ཐ་སྙད་བྱེད་པ་པོ། །ཟས་ཟོས་ཟོས་བདེ་ཟ་རྐྱང་ངོ༌། ། 
    གཟི་འོད་འཕྲོ་བ་རིན་ཆེན་གཟི། །གཟི་མདངས་གཟི་བྱིན་གཟི་བརྗིད་ཆེ། །མ་བརྟགས་པ་ཡི་གཟུ་ལུམ་དང༌། །གཟུ་ལུམ་བབ་ཅོལ་སྨྲ་ལའང་ཟེར། །གཟུ་བོ་དྲང་པོའམ་ཕྱོགས་ལྷུང་མེད། །གཟེ་མ་བཟོ་བོ་ལག་གཟོ་བ། །བྱས་པ་གཟོ་དང་དྲིན་དུ་གཟོ། །ཆུ་གཟགས་ཚེར་མ་གཟེངས་རིང་བ། །བྱི་བས་འབྲུ་གཟད་ཟས་ལ་གཟན། །གཅན་གཟན་གཟན་སྟན་གཟན་ཆེ་བ། །གཟབ་ནས་གཟའ་མི་གཟའ་སྐར་བལྟ། །ཕྱིང་གཟར་སྲིན་གཟར་སྟན་གྱི་གཟར། །བླ་གོས་ཕྲག་པ་གཅིག་ཏུ་གཟར། །གཟར་ཐག་དཔྱངས་ཐག་རི་ངོས་གཟར། །གཟར་བུ་དགང་གཟར་དང་བླུགས་གཟར། །གཟས་པ་རྡེག་པར་རྩོམ་པ་འོ། །གཅན་གཟན་སྟག་གཟིག་སྤྱན་གྱིས་གཟིགས། །ཤ་གཟུག་གཟུགས་ཅན་གཟུགས་བརྙན་དང༌། །གཟུགས་དང་གཟུགས་རུང་རྒྱལ་མཚན་གཟུགས། །བྱི་དུར་གཟུགས་མོ་གཟེག་ཆ་ཆུང༌། །བློ་གཟེག་བློ་རྣོའམ་བློ་ཞིབ་པ༑ ༑གཟེགས་མ་རྡོལ་དང་ཉག་མ་འོ། །གཟེགས་ཟན་གྲུ་གཟིངས་ལ་ཞུགས་པ། །གོས་ལ་གཟུང་བཏབ་གཟུངས་ཐག་དང༌། །གཟུངས་སྔགས་གཟུང་འཛིན་གཟུང་སྤོབས་དང༌། །གཟེངས་བསྟོད་སྤུ་གཟེངས་རྐོ་བའི་གཟོང༌། །ཆོས་ལ་གཟུད་དང་ཕྲག་པར་གཟེད། །གཟོད་མ་ཞེས་པ་དང་པོ་སྟེ། །གཟོད་མ་ནས་དང་གཟོད་མའི་དུས། །གཟེན་ཚོལ་བྱ་རྒོད་གཟེན་ལ་འབབ། །དྲིས་ལན་མི་མཐུན་གཞན་བརྗོད་པའམ།། བསྒོ་བའི་བསླབ་བྱ་མི་ཉན་པའི། །བསྒོ་བ་རྣར་གཟོན་རྣལ་གཟོན་ཡང༌། །བྱས་པ་ཆུད་གཟོན་གཟེབ་ནི་གུར། །གཟིམས་མལ་མནལ་གཟིམས་འཛེམ་པའི་གཟེན། །ནད་ཀྱིས་གཟེར་དོགས་གཞན་དུ་གཟུད། ། འོད་གཟེར་ཟུག་གཟེར་ཤིང་སོགས་གཟེར། །གཟེར་བུ་བཏབ་དང་བཀུར་གཟོས་ཆེ། །གས་འཕུལ་ཟ་ཡི་སྡེ་པ་རྫོགས། །
    མྱོས་པའི་བཟི་དང་བཟོ་བོ་མཁས། །གོས་བཟོ་པ་ལ་བཟང་མཁན་ཟེར། །བཟོད་སྲན་ཆུང་བའི་བཟེ་རེ་ཅན། །བཟང་པོ་གཏུམ་པའི་མི་བཟད་པ། །མི་བཟད་པ་ནི་དྲག་པོ་འམ། །དྲག་ཤུལ་དང་ནི་མི་སྡུག་པའོ། །རྒྱ་མོ་བཟའ་དང་བལ་མོ་བཟའ། །བཟའ་བ་ན་བཟའ་ལག་པས་བཟུང༌། །བཟེད་ཞལ་ལྷུང་བཟེད་ཁ་བཟེད་པ། །བཟོད་པ་བསྒོམ་དང་ལས་ལ་བཟུར། །གོས་བཟོས་བས་འཕུལ་ཟ་ཡི་སྡེའོ། ། 
ཟླ་གྲོགས་འགྲན་ཟླ་ཟླ་བོ་དང༌། །མཁའ་ཡི་ཟླ་བར་གནམ་ཟླ་དང༌། །དུས་ཀྱི་ཟླ་བར་ས་ཟླ་ཟེར། །ཟླ་གམ་སྔགས་བཟླ་མྱ་ངན་བཟླ། །གཞན་ལ་ཟློ་དང་མྱ་ངན་ཟློ། །སྔགས་བཟླས་པ་དང་ཟླས་དབྱེ་བ། །བཟླུགས་པ་ཞུས་པའམ་དྲིས་པ་དང༌། །ལ་ལར་སྤྲན་པ་ལ་ཡང་གསུངས། །ཟློག་པ་གཡུང་ངོ་ཟློག་མི་ཟློག །བཟླུམས་པ་ཞེས་པ་བསྡུས་པ་འོ། །ཟླུམ་པོ་ཚོགས་བཟླུམས་གཅིག་ཏུ་བཟླུམས། ། ཟློས་གར་སྔགས་ཟློས་བསྐྱར་བའི་ཟློས། །ལ་བཏགས་ཟ་ཡི་སྡེ་ཚན་ནོ། ། 
    ཟྭ་ནི་སྔོ་ཚོད་ཚེར་མ་ཅན། །ཝ་བཏགས་ཟ་ནི་དེར་ངེས་སོ། །
འ༽ འུ་བུ་ཅག་དང་འུ་ཅག་དང༌། །འུ་ཤ་འབྲས་བཙོས་པའི་ཁུ་བ། །འུ་སུ་ཞེས་པ་ཟར་མའི་མིང༌།། འོ་ཟི་སྐྱ་རེངས་ཐ་མའི་མིང༌། །འོ་ན་འོ་ཅག་འོ་མ་འཐུང༌། །འོ་བརྒྱལ་བ་དེ་འོ་དོད་འབོད། །འོ་ནི་ཞེས་པ་འདི་ནིའོ། །སྲིན་བྱ་འུག་པ་ས་ཡི་འོག །མ་འོངས་འུད་ཆེ་འོད་ཆེ་བ། །འོད་པ་དང་ནི་ཤྭ་འོད་ནི། །རི་ཡི་གནས་ཆར་ཆུ་དྲག་པོ། །འོན་ཅིག་བྱིན་ཅིག་ཅེས་པའི་དོན། །རྣ་བ་འོན་པ་འོན་ཏང་ནི། །འོན་ཀྱང་འུབས་ནི་འདུས་པའི་དོན། །འོབས་ཀྱིས་བསྐོར་བར་འོམ་བུ་སྐྱེས། །འུར་རྡོ་འུར་སྒྲ་རི་ཡི་འོར། །འོར་བ་བོར་བ་ལ་ཡང་བརྗོད། །འོལ་ཚོད་འོལ་སྤྱི་བྱ་འོལ་བ། །འོས་པ་འཚམས་པའོ་བབ་འོས་བཞིན། །འ་ཡིག་ལས་བརྩམས་དེ་ཙམ་མོ། །
ཡ༽ ཡ་གི་ཡ་རབས་ཡ་མཚན་ཆེ། །ཡ་གཅིག་ཡ་གྱལ་ཡ་མ་ཟུང༌། །ཡ་མ་བརླ་ཞེས་བྱ་བ་ནི། །སྙིང་པོ་མེད་པའམ་མི་བདེན་པའོ། །ཡ་ཐོག་རིང་མོ་ཡ་ལད་ནི། །གོ་ཆ་སྤྱི་དང་རྨོག་ལ་འཇུག །ཡ་ག་བརྗོད་པ་ངན་པར་ཟེར། །ཡ་གད་རྐང་རྟེན་ནམ་འཛེག་སྐས། །ཡ་ང་བ་དང་ཡ་ཡ་བོ། །ཡི་ཆད་དང་ནི་ཡི་མུག་པ། །ཡི་དམ་ཡི་གེ་ཡི་རང་བ། །ཡི་གར་མི་འོང་ཡི་ག་འཆུས། །ཡུ་བུ་ཅག་ཅེས་བྱ་བ་ནི། །རང་རེ་འམ་བདག་ཅེས་བྱ་བའོ། །རལ་གྲིའི་ཡུ་བ་གཡག་ཡུ་བོ། །རི་དྭགས་ཡུ་མོ་ཡེ་ཤེས་དང༌། །ཡེ་འབྱམས་ཞེས་པ་སྟོང་ཉིད་དོ། །ཡེ་ནས་ཡོ་བ་ཡ་ཡོ་དང༌། །ཡོ་བྱད་ཡོ་ལང་ལྕི་ཡང་དང༌། །རྒྱ་ཆེའི་ཡངས་དང་ཡང་དག་པ། །སྐྱར་པའི་ཡང་ཡང་ཡན་གར་བ། །ཡན་ཆད་ཡན་ལག་ཡན་པར་བཏང༌། །སྣང་བ་རྒྱ་ཡན་སེམས་རྒྱ་ཡན། །ཡབ་གཅིག་མདའ་ཡབ་རྔ་ཡབ་དང༌། །ནད་ཡམས་ཚིག་གི་བཤད་ཡམ་དང༌། ། ཕོ་ལོང་ཡར་གྱི་གནམ་ལ་ཡར། །ཡལ་ག་དྲོད་ཡལ་འོད་དུ་ཡལ། །ཡས་བཏགས་ལ་ལར་ཡས་སྟགས་ཟེར། །ཡིག་འབྲུ་ཡིག་མཁན་རས་ཡུག་དང༌། །ཁྱོ་བོ་ཤི་བའི་མོ་ཡུག་ས། །ཡོང་ཡེ་རྣམ་པ་ཀུན་ཏུ་འམ།། ངེས་པར་རྣམ་པ་ཐམས་ཅད་ཀྱི། །ཐམས་ཅད་དུ་ཞེས་བྱ་བའི་དོན། །འཇིག་རྟེན་ཡོངས་ལ་ཡོངས་སུ་གྲགས། །ཡོངས་སུ་དག་པ་ཡིད་གཞུངས་པ། །ཡིད་ཆེས་པ་ལ་ཡིད་བརྟན་རུང༌། །ཡིད་གཉིས་ཐེ་ཚོམ་ཡིད་སྲུབ་བདུད། །ཡིད་དག་རོ་ཡིན་ཡིད་རྣམ་ཤེས། །ཡུད་ཙམ་ཡོད་པ་འདི་ཡིན་པ། །ཡོན་ཏན་ལྡན་པའི་ཡོན་གནས་ལ། །ཡོན་བདག་ཡུན་རིང་ཡོན་ཕུལ་བའི། །ཡོན་སྦྱངས་འཕྲལ་དང་ཡུན་དུ་ཕན། ། ཕན་ཡོན་ཆེ་བ་ཡོན་གྱིས་བླུས། །ཡོན་པོའི་བློ་ཅན་ཕག་ཏུ་ཡིབས། །ཤ་སོགས་རུལ་ཞིང་བསུངས་པའི་ཡིབ། །རྒྱལ་ཡུམ་གསུངས་ཚེ་ས་ཡོམ་ཡོམ། །གཉིད་ལ་ཡུར་དང་ཡུར་བའི་ཆུ། །ཐོ་ཡོར་མིག་ཡོར་བློ་ཡི་ཡུལ། ཡུལ་དང་ཡུལ་ཅན་ཡུལ་ཕྱོགས་དང༌། །ཡུལ་ཆོས་ཞེས་པ་ཡུལ་ལུགས་སོ། །ཡུལ་ངན་ཁ་ཆར་རླུང་སྤྲིན་གྱིས། །ཉིན་གང་བསྒྲིབས་པའོ་ན་ཚོད་ཡོལ། །གུང་ཡོལ་དྲོ་ཡོལ་འདས་པའི་དོན། །རས་ཀྱི་ཡོལ་བ་ཡོལ་གོ་སྣོད། །ཡུས་ཏེ་བདེན་ཏེའོ་ཡུས་ཆེ་བ། །ཡོས་བུ་ཡོས་ཟ་ཡོས་རྐྱང་ངོ༌། །
    དུད་འགྲོ་གཡི་དང་དྲུག་དམར་གཡུ། །བསྒུལ་བསྐྱོད་གཡོ་དང་ཟས་གཡོ་བ། །གཡོ་སྒྱུ་ངན་གཡོ་དུད་འགྲོ་གཡག །གཡང་སར་ལྷུང་ནི་ཉམས་ཉེས་པའོ། །གཡང་ནི་དཔལ་ཏེ་གཡན་པ་ནད། །གཡབ་མོ་གཡབ་དང་གཡམ་ནི་ཞར། །གཡམ་ལ་རྒྱུགས་དང་རྡོ་གཡམ་པ། །སྐྱི་གཡའ་ལྕགས་གཡའ་གཡའ་རི་གཡའ། །གཡའ་སྒོག་མི་བྱེད་གཡར་བོའི་གོས། །གཡར་ནི་ཁ་འམ་གདོང་ངམ་མདུན། །གཡར་འདྲེན་སྤྱན་འདྲེན་གཡར་ལེན་ནི། །ཁས་ལེན་གཡར་དམ་ནི་དམ་བཅའ། །གཡར་ཁྲལ་ཁ་ཁྲལ་ལམ་ངོ་ཁྲལ། །གཡར་ལམ་མདུན་ཏེ་གཡར་ཚ་ནི། །ངོ་ཚའོ་གཡར་ཁམས་སྐུ་ཁམས་སོ། །གཡར་ངོ་གདོང་ངམ་བཅོལ་བའི་ངོ༌། །ཁ་གཡལ་གཡས་ཕྱོགས་གཡིག་དང་གཡུག །བྲན་གཡོག་མང་པོ་གོས་ཀྱིས་གཡོགས། །རིགས་ངན་གཡུང་བོ་གཡུང་མོ་དང༌། །གཡུང་བ་ཞེས་པ་ནི་ཞན་པ། །གཡུང་དྲུང་གཡེང་བ་རྣམ་གཡེང་བ། །གཡེན་སྤྱོ་ཅོ་འདྲིའམ་སྡང་བར་བྱེད། །གཡོན་གྱི་ཕྱོགས་དང་གཡོན་མ་དང༌། ། གཡེམ་ནི་འདོད་པ་བསྟེན་པ་དང༌། །གཡེམ་པ་འདོད་པའོ་ལོག་གཡེམ་དང༌། །གཡུར་དང་ཡུར་ནི་གཉིད་ཡིན་ལ། །གཡུར་དུ་དུད་དང་གཡུར་དུ་ཟ། །གཡེར་བོ་མཁས་པའམ་གྲིམས་པའོ། །གཡེར་མ་དྲིལ་ཆུང་གཡེར་ཁ་དང༌། །གཡེར་བག་ཅན་ནི་སྣང་གཡེལ་ཅན། །གཡོར་མོ་དང་ནི་རླུང་གཡོར་ནི།། གྲུ་ཡི་ཤིང་དར་གདོས་པའང་ཟེར། །གཡུལ་སྤྲད་འབྲུ་ཡི་ལས་ཀྱི་གཡུལ། །མི་བརྩོན་གཡེལ་དང་ས་གཡོས་པ། །གཡོས་སུ་བྱས་པའི་ཟས་སོགས་ནི། །གས་འཕུལ་ཡ་ཡི་སྡེ་ཚན་ནོ། །
ར༽ དུད་འགྲོ་ར་སྐྱེས་ར་བས་བསྐོར། །ར་རི་དྲི་མའོ་མྱོས་པ་དང༌། །གཉིད་དང་བཟི་བའི་ར་རོ་བ།། ར་གན་རི་ལུ་རི་མོ་འབྲི། །ཕྱིན་ཆད་བྱེད་རི་ཞེ་མནའ་འོ། །རི་ཁྲོད་ལ་གནས་རི་ཁྲོད་པ། །རི་རབ་རི་རྒྱལ་རི་བོ་དང༌། །རི་དེ་འུ་ལ་རི་བོང་རྒྱུ། །འདི་རུ་ལྷ་རུ་མི་རུ་གྱུར། །གཡག་རུ་རུ་མཚོན་རུ་ང་བ། །ས་བོན་རུ་མ་རུ་འཛིངས་པ། །རེ་མིག་རེ་རེ་རེ་ཁས་བཅད། །རེ་ལྟར་ཐོགས་ན་ཞེས་པ་ནི། །ཇི་ལྟར་འགོར་ན་ཞེས་པ་འོ། །རེ་བ་ཆེ་དང་རེ་ལྡེ་གྱོན། །རེ་ཞིག་གོ་རིམ་སྟོན་པ་འོ། །རོ་ལངས་དང་ནི་ཤི་བའི་རོ། ། རོ་སྟོད་རོ་སྨད་ཟས་ཀྱི་རོ། །སྐ་རགས་ཕྲ་རགས་རག་ལས་པ། །རངས་པ་དགའ་བའོ་ཡི་རང་བཞིན། ། རངས་པ་རིལ་པོའི་དོན་དུའང་བཤད། །ཟླ་བ་ཉ་ཚེ་ཟླ་རེངས་བཞིན། །རང་བཞིན་རང་མཚན་རང་ངོས་ནས། །རང་དང་རང་རིག་རང་དགའ་བ། །རང་ཉམས་ཞེས་པ་ནི་རང་བཞིན། །མུ་རན་དང་ནི་རན་པར་སྨྲ། །ཆུ་ཡི་རབ་དང་མཆོག་གི་རབ། །མི་རབས་སྐྱེས་རབས་རབ་རིབ་མེད། །རབ་འབྱམས་རམ་འདེགས་ཚོན་གྱི་རམ། །རམ་ཕྱིས་ཡིག་མཁན་གྱི་ཡོ་བྱད། །རལ་གྲི་ཐོགས་པས་རལ་ཁ་སྤྲད། ། མགོ་སྐྱེས་རལ་བ་བྲག་རལ་བ། །ཞལ་རས་དང་ནི་བཞིན་རས་ནི། །ཞལ་དང་བཞིན་གྱི་དཀྱིལ་འཁོར་རོ༑ ༑སྤྱན་རས་མིག་རས་ཀྱིས་བཙའ་བ། །རས་སོགས་དྲས་པའི་དྲ་རས་ནི། །རས་མ་ཡིན་ནོ་རས་སུ་བོར། །རས་ཡུག་རིག་སྔགས་རིག་པ་འཛིན། །མིག་གིས་རིག་དང་འཐད་པའི་རིགས། །རྒྱལ་རིགས་རང་བཞིན་གནས་རིགས་དང༌། །རིག་བྱེད་པ་ཡིས་རིག་བྱེད་སློབ། །སེམས་བྱུང་རེག་པ་རེག་བྱ་དང༌།། རེགས་པ་བྲེགས་པའོ་མགོ་རེག་བཞིན། །གཡག་རོག་བྱ་རོག་རོགས་རམ་དང༌། །ཡུན་རིང་དབྱིབས་རིང་བྲེལ་བའི་རིངས། །རིང་བསྲེལ་རུང་དང་མི་རུང་དང༌། །རུང་ཁུས་ཟ་བ་གཏུམ་པའི་དོན། །མི་རེང་གྲོགས་མེད་གཅིག་པུ་བ། །རེངས་བུ་འབྲེལ་མེད་དམ་རྐྱང་པ། །རིད་པའམ་སྦེག་པ་དངོས་ངན་དང༌། ། ཤ་ཆུང་བ་དང་སྐེམ་པ་འོ། །རེད་པ་གྲུབ་པ་རོད་པ་གོས། །རིན་ཆེན་རིན་ཐང་རིན་གྱིས་བླུས། །རིན་སྟེར་བ་ཡི་རིན་པ་མེད། །ཕུག་རོན་རིབ་མ་མུན་རུབ་དུས། །བཟའ་བཏུང་ལ་རུབ་ལག་རུབ་པ། །རིམ་གྲོ་དང་ནི་རིམ་གྲོ་བ། །རིམ་པ་གོ་རིམ་ནད་རིམས་མེད། །མ་ཡི་རུམ་དང་མུན་པའི་རུམ། །སྤྲིན་རུམ་ཞེས་པ་སྤྲིན་གྱི་ཕག །རིལ་བུ་རིལ་བོ་རིལ་བ་དང༌། །རིལ་མིད་མ་བལྡད་ཟས་མིད་པ། །རིལ་ནི་ཐམས་ཅད་དམ་ཡོངས་རྫོགས། །རུལ་པ་རོལ་མོ་ཟས་ལ་རོལ། །རྣམ་རོལ་རོལ་རྨེད་རོལ་དུ་ཁྲིད། །ཕྱོགས་རིས་རུས་གོང་རུས་སྦལ་དང༌། །རེས་འཇོག་རེས་དང་ད་རེས་ནི། །ར་ཡིག་ལས་བརྩམས་སྡེ་ཚན་ནོ། །
ལ༽ ལ་གོར་མགྱོགས་པ་འམ་སྐྱེན་པ། །ལ་མོ་ཡང་བ་འམ་མྱུར་བ། །ལ་གཅན་པ་ནི་ལའི་ཚུགས་པ། ། ལ་ལ་ལ་ཡི་ཕར་རྒྱབ་སོང༌། །ལ་ཕུག་ཟ་ཞིང་ལ་འུར་འགྲོ། །ལི་ཁྲི་ལི་ཤི་སྐྲ་ལི་བ། །ལི་ལས་གྲུབ་པའི་ལི་མ་དང༌། །གློ་ལུ་ཆུ་ཡི་ལུ་མ་ནི། །གཤོངས་ཀྱི་ནང་སྐྱེའི་ཆུ་ཡིན་ཟེར། །ལུ་གུ་དང་ནི་ལུ་གུ་རྒྱུད། །བ་ལུ་དང་ནི་སུ་ལུ་ཤིང༌། །ལེ་ལོ་ལེ་ཚེ་ཚིག་ལེ་འུ། །ལེ་འུ་མངལ་གྱི་ཁྱེ་འུར་ཡང༌། །ལོ་མ་ལོ་ཏོག་དུས་ཀྱི་ལོ། །ལོ་ཐང་ཁྲལ་ཏེ་ལོ་ཇུས་ལེགས། །ལག་གི་བླ་ནི་ལས་དེ་དང༌། །དེ་ལ་བསྐོས་པ་ལ་བརྗོད་དོ། །རང་གི་ཟ་ཆེད་མ་ཡིན་པར། །ཟས་ལ་རེག་པ་ལག་ཉ་དང༌། །བྱིན་ལེན་མེད་པར་ཟ་བར་ཡང༌། །ལག་པོད་ལག་ཚབ་ཅེས་པའོ། །ལག་ནས་ལག་གཏོད་ལག་ཡིག་དང༌། །ལག་གཞུག་ལས་བྱེད་དམ་གཡོག་པོ། །རྙོབ་བྱེད་ལག་པས་ལག་ཆ་ཐོགས། །མི་རྟག་མ་ལགས་རྟག་པ་ལགས། །ལང་ཚོ་ནམ་ལངས་ཉལ་བ་ལངས། །ལང་ལོང་ལད་ཟློས་ལད་མོ་བྱེད། །ལན་ཀན་པུ་ཤུའོ་ལན་ལ་རེ། །མཁར་ལན་ལས་ལན་ལན་གྲངས་གཞན། །ལན་གཅིག་ལན་མང་ལན་ཆགས་པ། །ལས་ཀྱིས་མ་ལན་ཉོན་མོངས་ལན། །སྐྲ་ཡི་ལན་བུ་ཚིག་གི་ལན། ། བྱ་མོ་ལབ་ནི་མཆོད་རྫས་དང༌། །བྱིས་པ་གཞོན་ནུར་ལབ་རྡོལ་བ། །ལམ་དང་ལམ་གོལ་ལར་ནི་སྤྱིར།། ལས་སུ་རུང་བ་ལས་ལ་བཀོལ། །ལས་དང་ཡིན་ལུགས་དུད་འགྲོ་ལུག །ལེགས་སོ་བདེ་ལེགས་ཤིན་ཏུ་ལེགས། །སྡིག་ལས་ལོག་སྟེ་ལོགས་སུ་བསྡད། །ལོགས་ཀྱི་ནང་ན་སྟོན་ལོགས་མཆོག །ལིང་ཏོག་ལིང་ཚེ་ལིང་ལིང་གཡོ། །ལུང་ཐང་བཀའ་ལུང་རི་ལུང་དང༌། །ལུང་ཐག་རྣ་ལུང་སྣོད་ཀྱི་ལུང༌། །ལུང་དུ་བསྟན་དང་ལུང་མ་བསྟན། །ལུང་བོང་དང་ནི་བན་གླང་ནི། །བ་ལང་ངོ་རྐང་པའི་ལོང་བུ་དང༌། ། ལང་ལོང་འདུ་འཛིས་ལོང་མེད་བྱེད། །ནང་ཁྲོལ་ལོང་ག་ལོངས་སྤྱོད་དང༌། །མིག་བྲལ་ལོང་བ་ལོང་གཏམ་སྨྲ། །སྲིད་པའི་ཡན་ལག་ལེན་པ་དང༌། །ལག་ལེན་བྱིན་ལེན་བླངས་པས་ལོན། །ལན་ལོན་ལོ་ལོན་ཡུན་རིང་ལོན། །སྣོད་ནས་ཆུ་ལུད་མི་གཙང་ལུད། །ལོད་པ་ཞེས་པ་ཞན་པ་དང༌། །ལོད་པ་དམན་པའམ་རྩིས་ཆུང་བ། །གླེབས་པའི་ལེབ་མོ་ལེ་བརྒན་རྩི། །བསླབས་པས་ལོབས་དང་སྨན་གྱི་ལུམ། །ལུས་ཅན་དང་ནི་སྐྱེས་བུའི་ལུས། །རྗེས་སུ་ལུས་དང་མ་ལུས་པ། །ལ་ཡིག་རྐྱང་པའི་སྡེ་ཚན་ནོ། །
    ལུས་ཀྱི་བརླ་དང་སྟོར་བརླག་དང༌། །བཅོམ་བརླག་ཡུལ་དུ་བརླག་བྱ་བརླགས། །བརླང་པོ་ཞེས་པ་རྩུབ་མོ་འོ། །ཚིག་བརླང་ཚིག་རྩུབ་བརླང་སྤྱོད་ནི། །རྩུབ་སྤྱོད་ཡིན་ནོ་ཆུའི་རླངས་པ། །རླན་གཤེར་བྱིན་རླབས་བྱིན་གྱིས་བརླབས། །རླབས་པོ་ཆེ་དང་ཆུའི་རྦ་རླབས། །གདོན་གྱིས་བརླམས་པ་བསྐྱོད་པ་འོ། །བརླམས་ཁྱེར་ཧམ་པས་ཁྱེར་བ་ཟེར། །འདོམས་ཀྱི་རླིག་པ་སྒྲོ་བའང་ཟེར། །ཟས་མ་ཞུ་བ་ཕྱིར་རླུགས་པ། །ས་རློགས་པ་དང་རྡུལ་དུ་རློགས། །བརྟན་པའི་བརླིང་དང་དུལ་བའི་བརླིང༌། །འབྱུང་བ་རླུང་དང་རླིད་བུ་ནི། །རྐྱལ་བའོ་རློན་པ་ཁུང་བུའི་རླུབས། །རླིབས་པ་ཞེས་པ་རྒྱ་ཆེ་བ། །བྱིན་གྱིས་རློབས་དང་རློམ་སེམས་དང༌། །མངོན་རློམ་ར་མགོ་ཅན་གྱི་ལའོ། །
གྱོན་པའི་ལྭ་བ་ཝ་བཏགས་ལའོ། །
ཤ༽ མི་ཡི་ཤ་ཚུགས་ཤ་དག་ནི། །ཤ་སྟག་ཤ་ཐང་ཐང་དུ་འབད། །ཤ་ཚ་ཤ་བ་ཤ་མི་ཟ། །སྤང་ལ་སྐྱེས་པའི་ཤ་མོ་དང༌། །ཤ་མ་མངལ་གྱི་ཕྲུ་གུའི་གོས། །ཤ་འོན་ཞུགས་དང་ཤར་གཉེར་བ། །སྲོག་ཆད་ཤི་བ་ཤུ་བ་ནད། །སྟོབས་ཀྱི་ཤེ་མོང་ཤེ་འུ་ནི། །ཤ་བའི་ཕྲུ་གུའོ་ཤོ་རྡེལ་དང༌། །ཤོ་མིག་གྲངས་འདམ་ཤོ་འཕངས་པ། །ཤོ་གམ་ཡུལ་གྱི་ཚུགས་པ་འོ། །ཤགས་འདེབས་ཤགས་འགྱེད་ཤགས་འབྱེད་པ། །ཤངས་དང་ཤངས་ལེན་ཤང་ཤང་ཏེའུ། །ཤང་ལང་མཚོན་ཆའོ་ཤད་སྦྱངས་བྱེད། །རྫས་ཤན་ལྟུང་ཤན་རྗེས་ཞུགས་དང༌། །རྒྱུན་འབྲེལ་བ་དང་ཤུགས་ཞེས་བྱ། །ཤན་འབྱེད་པ་ཡིས་ཤན་ཕྱེ་བ། །ཤན་སྦྱར་སྐད་སྨྲ་ཤམ་ཐབས་འཕྱང༌། །ཤར་གྱི་ཕྱོགས་ནས་གཟའ་སྐར་ཤར། །ཤལ་གྱིས་རོལ་བསུབས་ཤལ་དཀར་དམར། །ཤལ་བ་ཤས་ཆེ་ཉུང་ཤས་ཤིག །སྲིན་བུ་ཤིག་དང་ཤིང་ཤུག་པ། །ཤུགས་རིང་འབྱིན་དང་སྟོབས་ཀྱི་ཤུགས། །ཚུར་ཤོག་ཤོག་བུ་ཤིང་རྟ་དང༌། །ཤིང་དང་ཤིང་བལ་སྣོད་དུ་ཤོང༌། །ཤིད་ཟན་རོ་ཟན་ནམ་གཤིན་ཟས། །ཤིད་ནི་གཤིན་པོའི་དགེ་བསྒྲུབས་པ། །ཤེད་བུ་ཤེད་བདག་ཤེད་ལས་སྐྱེས། །ལུས་ཀྱི་ཤེད་དང་གཏམ་ཤོད་ཅིག །རི་ཡི་ཤོད་དང་ཁང་པའི་ཤོད། །ཤིན་ཏེ་མ་ནི་སྙིགས་མ་འམ། །ཆུད་ཟ་བ་དང་ཉམས་ཆུང་བའོ། །ཤིན་སྦྱངས་དང་ནི་ཤིན་ཏུ་མང༌། །ཤུན་ལྤགས་ཤིང་ཤུན་ཤུབ་བུར་སྨྲ། །རལ་གྲིའི་ཤུབས་ཐོགས་ཤོབ་དང་ནི། །ཤོབ་པེ་རྫུན་ཡིན་ཤོམ་ར་བྱེད། །ཤེར་ཤིང་ཐོགས་ཏེ་ཤེར་ཕྱིན་སྒྲོགས། །ཤུར་བུ་ཞེས་པའི་སྐ་རགས་ནི། །བཏགས་མ་སྲབ་མོ་ཞེང་ཆེ་བ། །སྐ་རགས་ཤུར་བུ་ཕྲེ་འུ་ནི། །སྐུད་པ་ཁྲ་བོས་བཏགས་པ་ལ། །མདོ་མདོར་བུ་གུ་ལྔ་འམ་དྲུག །ཤོར་བ་གཞོན་ནུ་བཟུང་བ་ཤོར། །ཤུལ་ནི་ལམ་ཡིན་རིན་ཆེན་ཤེལ། །ཞག་གི་ཤོལ་དང་ཟླའི་ཤོལ། །ཆུ་ཡིས་ཤོལ་ཅིག་དྲི་མ་རྣམས། །ཤིས་པ་བརྗོད་པས་བཀྲ་ཤིས་པ། །ཤེས་རབ་ཤེས་ལྡན་མང་ཤོས་དང༌། །གཅིག་ཤོས་ཤ་ཡིག་རྐྱང་པའི་སྡེའོ། །
    གཤེ་བ་ཁ་འཐབ་ཆུ་བྱོ་བ། །ཤགས་འགྱེད་པ་དང་ཤིང་གཤགས་པ། །རོལ་མོ་གཤང་དང་བཤང་ལམ་དང༌། །འགབ་ཀྱི་གཤམ་དང་མོ་གཤམ་དང༌། །ཆོས་ལུགས་གཤའ་མ་ཡིན་དུ་གཤའ།། འདིར་གཤེགས་བདེར་གཤེགས་སོང་བའི་གཤེགས། །ཤིང་གཤོག་བྱ་ཡི་འདབ་གཤོག་དང༌། ། གཤུང་བ་དངོས་ཀྱི་སྐྱོན་བརྗོད་པའམ། །ལྐོག་ཏུ་ཤུབ་བུས་སྨད་པ་འོ། །དམའ་བའི་གཤོང་དང་སྤང་གཤོང་དང༌། །གཤེད་དང་གཤེད་མ་གཤིན་རྗེ་དང༌། །གཤིན་པོ་ཞེས་པ་ཤི་བའི་གཤིན། །མཉེས་གཤིན་གཤིབས་ཏེ་གཡུལ་གཤོམ་པ། །གཤོལ་གྱིས་ཆུ་གཤོ་ཡུར་བའི་གཤོ །རི་དྭགས་གཤོར་དང་ཉ་གཤོར་བ། །བྲེ་ཡིས་འབྲུ་གཤོར་འཕྲང་ལ་གཤོར། །ཐོང་གཤོལ་གཤོལ་མདའ་གཤིས་ལུགས་སོགས།། ཤ་ཡིག་ག་ཡིས་འཕུལ་བའི་སྡེའོ། །
    ཤུན་པ་བཤུ་དང་ཡོ་ནས་བཤོ །སྡིག་པ་བཤགས་དང་བཤད་དང་འདོར། །ཆོས་བཤད་པ་ཡིས་བཤན་པ་བཏུལ། །བཀོད་པ་བཤམས་ཏེ་བགོ་བཤའ་བྱས། །བྲེ་ལ་བཤར་དང་འཕྲང་ལ་བཤར།། རི་དྭགས་བཤར་དང་བཤལ་དྲུད་བྱས། །ཆུ་ཡིས་བཤལ་དང་བསད་བྱ་བཤས། །བཤས་ར་མཁར་བཤིག་བཤག་པ་ནི། །བསླང་བ་ཞེས་པའོ་བཤུམ་དང་བཤུམས། །མར་བཤུར་བ་དང་བཤེར་མལ་བྱེད། །བཤོར་བ་རྩུབ་པའམ་གཟེངས་པ་འོ། །རྒྱབ་ཀྱི་བཤུལ་དང་བཤུལ་ནི་ལམ། །བཤོལ་འདེབས་པ་ཡིས་ཕྱི་བཤོལ་བྱེད། །ཤུན་པ་བཤུས་དང་ཀོ་ལྤགས་བཤུས། །བཤེས་གཉེན་གཉེན་བཤེས་དགེ་བའི་བཤེས། །གཡོས་པའི་བཤོས་དང་ལྷ་བཤོས་སོགས། །བས་འཕུལ་ཤ་ཡི་སྡེ་པ་འོ། །
ས༽ ས་དང་ས་གཞི་ས་འཛིན་དང༌། །ས་བདག་ས་རི་ས་ག་དང༌། །ས་སྦྲེ་བོ་ནི་ས་རྗེན་པ། །ས་བོན་སུ་ཞིག་གང་སུ་དག །སེ་བ་སེ་གོལ་སེ་མོ་དོ། །སེ་རལ་ཁ་དང་ལྡད་བྱེད་སོ། །སེ་འུ་གསར་སྐྱེས་སོ་ཆུང་ངོ༌༑ ༑འབྲུ་ཡི་སོ་བ་སོ་ནམ་བྱེད། །སོ་བས་མཐོ་ས་ནས་སོ་བྱེད། །སོ་ཕག་སོ་བཏང་སོ་ཚིས་བྱེད། །སྐྲ་བཤད་པ་ཡི་སོ་མང་དང༌། །སོ་བསོད་སོ་སོ་ངོ་སོ་མཐོ། །སོ་ན་གནས་དང་སག་ཐག་དང༌། །སག་རྩ་སྐྱེལ་ནི་སྤུངས་བསྐྱེད་པའམ། །དམ་བཅའ་བརྟན་པ་ལ་ཡང་བརྗོད། །སང་གི་དུས་དང་གཉིད་སངས་པ༑ ༑སངས་རྒྱས་དང་ནི་རང་སངས་རྒྱས། །སད་བསྲུང་ཉམས་སད་གཉིད་ལས་སད། །སུག་པ་ལག་པའོ་སོག་ལེ་དང༌། །ལུས་ཀྱི་སོག་པ་རྩའི་སོག་མ། །སྡུད་ཚིག་སོགས་དང་ཤིང་སེང་ལྡེང༌། །སེངྒེ་དེར་སོང་མ་སོད་པ། །སུན་ཅི་ཕྱིན་ཅེས་བྱ་བ་ནི། །རང་གིས་རང་ཉིད་སུན་འབྱིན་པའོ། །སུན་འབྱིན་ཞེ་སུན་སེན་མོ་འདེབས། །མཐར་སོན་དེར་སོན་ཕ་རོལ་སོན། །ཚོར་བ་སིམ་པ་སུམ་ཅུ་སོགས། །སེམས་དང་སེམས་བྱུང་སེམས་པ་དང༌། །སེམས་ཅན་སེམས་དཔའ་ཇི་སྙམ་སེམས། །སོམ་ཉི་སོམ་གཞིག་ལས་ལ་སོམས། །སེར་པོ་སེར་སྣ་སེར་བས་བཅོམ། །བྲག་གི་སེར་ག་སེར་བ་བབས། །སོར་མོ་སོར་ཆུད་སོར་བཞག་པ། །སིལ་སྙན་འཁར་གསིལ་སྒྲ་སིལ་སིལ། །མེ་ཏོག་སིལ་མ་སིལ་བུ་དང༌། །རི་ཡི་སུལ་དང་གོས་ཀྱི་སུལ། །སེལ་འཇུག་ནད་སེལ་སྐྱོན་སེལ་བ། །སེལ་བ་དགག་པའོ་འཕྲང་སོལ་ཅིག །སོལ་བ་ནད་སོས་སོས་ཀའི་དུས། །ངལ་སོས་སོས་དལ་སོས་བདེ་བ། །ས་ཡིག་རྐྱང་པའི་སྡེ་ཚན་ནོ། །
    གསོ་སྦྱོང་ངལ་གསོ་གསོ་མའི་རས། །གསོ་བ་རིག་པ་གསོ་དཔྱད་མཁན། །ནད་གསོ་སེམས་གསོ་བུ་གསོ་བ། །ཁ་གསག་གསང་ཚིག་གསང་གནས་གསང༌། །གསང་བདག་གསང་བ་པ་ཡི་རྗེ། །གསང་བྱ་གསང་སྔགས་སྐད་གསང་མཐོ། །གསད་བྱ་ཆུད་གསན་སྙན་གསན་ཕབས། །སྲོག་ཆགས་གསའ་དང་གསར་བུ་པ། །གསལ་ཤིང་གསལ་བྱེད་འོད་གསལ་བ། །ལུས་གསིགས་པ་དང་རལ་བ་གསིགས། །རྡོ་ཡི་གསེག་མ་གསེག་ཁར་བཅད། །གསེག་ཤིང་ཞེས་པ་འཁར་གསིལ་ལོ། །གསོག་མི་མངའ་ཞིང་སྡིག་མི་གསོག །གསོག་འཇོག་མི་མཛད་ནེའུ་གསིང་བཞུགས། །སྙན་པའི་གསུང་གིས་གསུང་རབ་གསུངས། ། གསོང་ལྡོང་ཞེས་པ་ཁོང་སྟོང་སྟེ། །གསོང་བོར་སྨྲ་བ་སྔར་སྨྲ་བའམ། །དྲང་པོར་སྨྲ་བའོ་སྦ་བྱ་གསོང༌། ། གསུད་པ་སྒྲེགས་པའོ་སྤུ་བསེད་པ། །སྲོག་ཆགས་མི་གསོད་སོ་གསོད་པ། །གསོན་ཅིག་གསོན་པོ་ཆུད་མ་གསན། །རྟ་གསེབ་ཞིང་གི་གསེབ་ཏུ་སོང༌། །སྐུ་གསོབ་གྲངས་གསུམ་ཤིང་གསོམ་པ། །གསུར་ཆེན་དུད་པ་རིན་ཆེན་གསེར། །རྡོ་རྗེ་གསོར་ཞིང་དྲིལ་བུ་གསིལ། །གསིལ་བྱེད་འཁར་གསིལ་དུམ་བུར་གསིལ། ། ཟས་གསོལ་གོས་གསོལ་ཞུ་བ་གསོལ། །ཞལ་དུ་གསོལ་ཅེས་གསོལ་ཁ་པས། །གསོལ་བ་བཏབ་པ་སྙན་དུ་གསོལ། །ནང་གསེས་གསུས་འཕྱང་བུ་གསོས་པ། །གསོས་འདེབས་གས་འཕུལ་ས་ཡི་སྡེའོ། །
    མདུན་ནས་བསུ་དང་ཀོ་བསེ་དང༌། །རི་དྭགས་བསེ་རུ་བསེ་ཁྲབ་དང༌། །བསེ་ཁ་སྒོའམ་ལྡང་སྐོ་སྐ། །སེངྒེ་རྐང་པ་བརྒྱད་པ་འམ། །རི་དྭགས་ཤ་ར་བྷ་ཡི་མིང༌། །ཚོགས་བསགས་པ་དང་བསག་བྱ་དང༌། །བསག་འགྱུར་དྲི་མས་སྤགས་པ་བསང༌། །བསང་དང་བསང་གཏོར་མདོག་སྔོ་བསངས། །ལྷ་བསངས་མེ་བསངས་སྐྱོ་བསངས་དང༌། །བསད་བྱ་བསད་དང་ཆུས་མེ་བསད། །བསབ་པར་བྱ་བའི་དྲིན་ལན་བསབས། །ལུས་ཀྱི་ནང་ཁྲོལ་བསམ་བསེའུ། །བསམ་པ་བསམ་གཏན་བསམ་བྱ་བསམས།། སྐྱོན་བསལ་དམིགས་བསལ་བཀག་པ་བསལ། །ནོར་བསོགས་བསུང་ཞིམ་དྲི་བསུང་ལྡང༌། །བལ་བསེད་པ་དང་འདྲེ་བསེན་མོ། །བསོད་ནམས་བསག་ཕྱིར་བསོད་སྙོམས་ཕུལ། །ཟས་བསོད་པ་ནི་ཟས་བཟང་པོ། །བསོད་ཉམས་ཞེས་པ་འདོད་པ་ལ། །ལྷག་པར་སྤྱོད་པའི་མིང་ཡིན་ནོ། །རྗེས་བསུབ་མཚོ་བསུབ་ཁ་བསུམ་པ། །བསེར་བུ་རྒྱུ་ཞིང་བསེར་མ་ལངས། །བསིལ་བ་ཞལ་བསིལ་དང་ཞབས་བསིལ། །བསིལ་ཟེར་བསིལ་ཁང་བསིལ་གྲིབ་དང༌། །བསེལ་བ་འཇིགས་སྐྱོབས་སྐྱེལ་མའོ། །མདུན་ནས་བསུལ་དང་ངལ་བསོས་པོ། །བ་ཡིས་འཕུལ་བའི་ས་སྡེའོ། །
    སྲ་ཞིང་འཐས་པ་སྲ་རྩི་ནི། །ས་ལའི་ཤིང་གི་དྲང་ཆུའོ། །སྲ་མཁྲེགས་སྲ་བརྐྱང་སྲི་ཞུ་དང༌། །སྲི་ཅན་གྱི་ནི་སྲིའུ་གསོ། །སྦ་བསྲི་མེད་དང་ནོར་བསྲི་བ། །སྲུ་མོ་སྲེ་ལོང་སྲེ་མོ་དང༌། །སྲོ་མ་བསྲེ་དང་མེ་ལ་བསྲོ། །བསྲོ་ཁང་ཁྲུས་དང་སྐུ་མཉེ་དང༌། །དྲིལ་ཕྱིས་མེ་སྟན་རྣམས་ཀྱི་མིང༌། །སྲོ་གང་དང་ནི་སྲ་སྒོང་ཡང༌། །སྲང་བར་ལམ་སྲང་འཁྱོག་པོ་བསྲང༌། །གཞུང་བསྲངས་སྲང་དང་སྲང་མདའ་དང༌། །སྲན་མ་བཟོད་བསྲན་སྲད་བུ་དང༌། །བསྲང་པར་བྱ་ནི་བསྐམ་པར་བྱ། །བསྲབས་པའི་ས་དང་སྲབ་མོའི་གོས། །རྟ་ཡི་སྲབ་དང་དུད་འགྲོ་སྲམ། །བྱ་བའི་བསྲལ་དང་བློ་བསྲལ་ཅན། །སྲས་དང་སྲས་མོ་བྱ་སྲེག་པ། །སྲེག་བྱེད་མེ་ཡིས་བསྲེག་བྱ་བསྲེགས། །ཚེ་སྲོག་ཡུན་བསྲིང་སྲིང་མོ་དང༌། །རྒྱང་བསྲིངས་པ་དང་བསྐུར་བའི་བསྲིངས། །འོད་སྲུང་དང་ནི་བསྲུང་བྱ་བསྲུངས། །གཞུང་སྲོངས་པ་དང་ཡོ་བ་སྲོངས། །སྲོང་བཙན་དྲང་སྲོང་འཆི་སྲིད་དང༌། །བར་སྲིད་སྐྱེ་བའི་སྲིད་པ་དང༌། །སྲིད་དུ་རིང་དང་ཡོད་པའི་སྲིད། །སྲེད་སྡོང་ལ་ལར་སྲེད་མདོངས་ཟེར། །འདོད་སྲེད་སྲོད་དུས་སྲོད་འཇིང་ནག །སྲིན་པོ་སྲིན་བྱ་སྲིན་བུ་ཟ། །དུལ་བ་མ་ཡིན་མི་བསྲུན་དང༌། །བློ་བསྲུན་པ་དང་ལུང་པའི་སྲིབ། །སྲིབས་པ་ཞེས་པ་བསྒྲིབས་པ་འམ། །གྲིབ་རི་དང་ནི་མཚན་མོ་འོ། །གོས་ཀྱི་སྲུབ་དང་བྲག་གི་སྲུབ། །ཡིད་སྲུབ་སྲུབ་ཤིང་སྲུབ་ཐག་དང༌། །འོ་མ་བསྲུབས་དང་ཞོ་བསྲུབས་པ། །སྲིལ་ནི་སྲོག་ཆགས་མུག་པ་འོ། །སྲུལ་བོ་དང་ནི་ལུས་སྲུལ་བོ། །ནོར་བསྲེལ་བ་ནི་འཆང་བའི་བསྲེལ། །རིང་བསྲེལ་ལམ་སྲོལ་ཟས་ནོར་བསྲིས། །གང་སྲུས་མང་པོ་གཅིག་ཏུ་བསྲེས། །ས་སྲོས་མུན་སྲོས་ཆུ་བསྲོས་པ། །ས་ཡིག་ར་བཏགས་པ་ཡི་སྡེའོ། །
    དཀའ་སླ་བྱེད་སླ་ཤེས་པ་སླ། །གར་སླ་ཆུ་ལྟར་གཤེར་བའི་སླ། །སླ་ང་དཀའ་སླ་ཤེས་སླ་བ། །སླུ་གུ་མི་སླུ་སླེ་འུ་དང༌། །སླེ་བ་ཡན་ལག་སྐྱོན་ཅན་ནོ། །སླེ་འདམས་མཚན་མ་ཆད་པ་འོ། །སླེ་ཡོན་གྱ་གྱུའི་སེམས་ལྡན་པ། །དུད་འགྲོ་ཡི་ནི་ཁོག་པའི་སློ། །སླག་པ་ཞེས་པ་པགས་པའི་གོས། །འགྱེལ་བ་བསླང་དང་གྱེན་དུ་བསླང༌། །ཟས་བསླངས་སྐྱོན་གྱིས་མ་བསླད་པ། །ཅི་ཡི་སླད་དང་དེ་ཡི་སླད། །སླད་མ་ཕྱི་མའོ་སླད་ནས་ནི། །ཕྱི་ནས་ཞེས་པའོ་སླད་རོལ་ནི། །ཕྱི་རོལ་སླད་བཞིན་ཕྱི་བཞིན་ནོ། །བསླུགས་པ་ཞེས་པ་སྦྱིན་པ་འོ། །ཅི་སླད་ཕྱོགས་བསླད་འགྲོན་པོ་དང༌། །སླན་པ་བསྡུས་པའམ་ཕྱོགས་སུ་གཏོགས། །སླན་ཆད་བསླབ་པར་བྱ་ལ་བསླབ། །སླར་ཞིང་སླར་ཡང་སླར་སྐྱེས་པ། །སླས་ནི་བཙུན་མོའི་འཁོར་ཡིན་ནོ། ། གྱོན་པའི་སློག་པ་ཕྱི་ནང་སློག །སྟོང་པར་མ་སློགས་ས་སློག་པ། །སློང་མོ་སློང་པ་ཡི་ཀུན་སློང༌། །གཉིད་སློང་བ་དང་དུག་རོ་སློང༌། །མི་སློན་པ་ནི་མི་ཟློག་པའོ། །སློབ་དཔོན་སློབ་མ་ཡོན་ཏན་སློབ། །ལམ་ལ་སློབ་དང་སློབ་མི་སློབ། །རྫུན་པས་བསླུས་ཤིང་བདེན་པ་ཡིས། །མ་བསླུས་ལ་ཐོག་འདུག་པའི་སའོ། །
ཧ༽ ཧ་ཤང་ཧ་བཏབ་ཧ་ཅང་ཐལ། །ཧ་ཧ་ཧི་ཧི་སོགས་གད་མོ། །ཧྭགས་ནི་བུ་རམ་གྱི་དྭངས་མའི། །ཤ་ཁ་ར་སྟེ་གལ་གའང་ཟེར། །གོས་ཀྱི་ཧྭ་དང་དམར་ཧང་ཧང༌། །ཧབ་ཤང་མཚེའུ་དབང་ལག་གོ །ཧད་ནས་ཧམ་པས་ཧུབ་ཀྱིས་འདྲེན། །ཧོམ་ཁུང་དང་ནི་མིག་ཧུར་རེ། །ཧོར་ཁོངས་བསབ་དང་ཧོར་བ་ནི། །ཧ་ཡིག་རྐྱང་པའི་སྡེ་ཚན་ནོ། ། 
    ལྷ་དང་ལྷ་དབང་ལྷ་མ་ཡིན། །ལྷ་བཙུན་པུས་མོའི་ལྷ་ང་དང༌། །ལྷ་འབངས་རབ་ཏུ་བྱུང་བའི་གཡོག །མི་སྐྱའོ་དེང་དུས་ལྷ་སྡེར་གྲགས། །རུས་པའི་ལྷ་བ་ལྐོག་མ་ཡི། །ལྷ་གོར་ཤ་ཡི་ལྷུ་དུམ་དང༌། །ལྷོ་ཕྱོགས་ལྷགས་པའི་ལྷག་མ་ཡིས། །གྲང་བའི་ལྷགས་པ་འདིར་ལྷགས་པ། །ལྷང་ཚེར་ལྷང་ངེ་སྐད་ལྷང་ལྷང༌། །ལྷད་མེད་ལྷན་ནེ་ལྷན་ཅིག་དང༌། །ལྷན་པ་ལྷབ་ལྷབ་མཆིལ་ལྷམ་དང༌། །ལྷམ་མེ་པ་དང་སྐྲ་ལྷས་མ༑ ༑ཕྱུགས་ལྷས་ལྷུག་པ་ལྷུག་ལྷུག་སྩོལ། །ལྷུག་པའི་སྡེ་ཚན་འདི་ལྷོགས་ཤིག །ལྷོག་པ་ནད་ཡིན་རྟ་ལས་ལྷུང༌། །འབབ་ཆུ་འགའ་ཡི་སྒྲ་ལྷུང་ལྷུང༌། །ཕྱོགས་ལྷུང་མེད་ཅིང་ལྷུང་བཟེད་ཐོགས། །ལྷོད་ལྷོད་སྨྲ་ཞིང་ལྷོད་ཀྱིས་གློད། །ལྷུན་པོ་ལྷུན་ཆགས་ལྷུན་སྟུག་པ། །ལྷུན་གྲུབ་ལྷེན་སྣ་བད་ཀན་ལྷེན། །ལྷབ་ལྷུབ་གོས་གྱོན་ལྷུམས་སུ་ཞུགས། །ལྷུར་ལེན་ལྷུར་བླངས་ལ་སོགས་པ། །ལ་ཡི་ཞྭ་གྱོན་ཧ་ཡིག་གོ ། 
    ཧྲལ་པོ་དག་གིས་རྩབ་ཧྲལ་བྱེད། །ཧྲལ་ཧྲུལ་དང་ནི་མིག་ཧྲིག་ཧྲིག ཧྲིལ་པོ་ཧྲིལ་གྱིས་དྲིལ་བ་སོགས། །ར་ཡིག་གདན་ལ་འདུག་པའི་ཧའོ། །
ཨ༽ ངོ་མཚར་ཨ་ལ་ལ་མེད་ཅིང༌། །ཨ་ཕའི་ཁ་ཕོར་གཙང་ཞེན་དང༌། །ཨ་མའི་གཅོད་པ་ངོ་ཤེས་འདིར། །ཉེས་ཚོགས་ཅི་མཆིས་ཨ་འུ་ཙི། །མི་སྙམ་འཆགས་སོ་ཨ་ཙ་མ། །ཨ་ཅང་ཆེ་བ་བཤད་མེད་ཀྱང༌། །འཆི་བདག་ཞགས་པའི་ཨ་ལོང་དང༌། །མ་ཕྲད་གོང་བགྱིས་ཨ་རེ་དགའ། །སྐྱོང་མཁན་ཨ་ཁུ་ཨ་ནེ་དང༌། །ཨ་ཆེ་ཨ་ཇོ་མ་མཆིས་ལ། །བླུན་པོའི་ཨུ་ཚུགས་མཐར་སྐྱེལ་དང༌། །སྟེས་དབང་གིས་གྲུབ་ཨེ་མ་ཧོ། །བདག་བསྟོད་གྲགས་སྟོང་ཨེ་ཚོར་དང༌། །རྙེད་བཀུར་ཨེ་ཡོང་རེ་བ་ཡིས། །མགོ་བསྐོར་ཨེ་ཤེས་མ་བལྟས་པར། །ཚུལ་འདིར་ཨེ་གོ་བསམས་ནས་འབད། །ཨག་ཚོམ་བྲེགས་པའི་བཙུན་གཟུགས་ཤིག།། མཁས་པའི་ཨང་ལ་འཚངས་མིན་ཡང༌། །ཨན་སྟོང་ན་བར་གྱུར་གྱི་བར། །ཨར་པའི་མཆོད་གནས་མ་བྱས་པར། །རང་སེམས་ཨར་ལ་གཏད་གཏད་ནས། །ཨིག་བུ་འབྱིན་པ་ཇི་བཞིན་དུ། །མེ་ཏོག་ཨུག་ཆོས་འཆར་པའི་དུས། །སྡུག་སྒུར་ཨོག་མ་བྲང་སྤྲད་ནས། །བསེར་མས་ཨིད་སྒྲ་ཐོན་གྱི་བར། །ཚུལ་འདིར་ཨེན་ཙམ་བྲིས་པ་འདི། །རང་སེམས་ཨུར་ཆག་མ་བྱས་ཤིང༌། །ཨོལ་མདུད་མེད་པས་གང་དྲན་སྨྲས། ། ཨ་ཡིག་ལས་བརྩམས་གང་མཁོ་རྣམས། །རང་བཞིན་དྲང་པོར་བརྗོད་དེ་བྲིས། །         
    བཤེས་གཉེན་རིན་ཆེན་དོན་གྲུབ་ཀྱིས། །གསུངས་པའི་གཅེས་བསྡུས་འདི་ལྟ་སྟེ། །གོ་ངོ་དོ་ནོ་བོ་མོ་འོ། །རོ་ལོ་སོ་ཏོ་རྫོགས་ཚིག་སྟེ། །སླར་བསྡུ་ཟླ་སྡུད་ཅེས་ཀྱང་བྱ། །རྗེས་འཇུག་རང་འདྲའི་རྗེས་སུ་སྦྱོར། །སུ་རུ་ཏུ་དུ་ན་ལ་ར། །ལ་དོན་རྣམ་པ་བདུན་ཡིན་ཏེ། །གཉིས་པ་བཞི་པ་བདུན་པ་དང༌། །བདེན་པ་དུས་དང་ལྔ་ལ་འཇུག །ས་སུ་ག་བ་ད་དྲག་ཏུ། །ང་ད་ན་མ་ར་ལ་དུ། །རྗེས་འཇུག་མེད་དང་འ་ཡི་མཐར། །ར་དང་རུ་གཉིས་ཅི་རིགས་སྦྱོར། །ཀྱི་གྱི་གི་འི་ཡི་ལྔ་པོ། །རྣམ་དབྱེ་དྲུག་པ་འབྲེལ་བའི་སྒྲ། ། ད་བ་ས་ཀྱི་ག་ང་གི །ན་མ་ར་ལའི་རྗེས་སུ་གྱི། །རྗེས་འཇུག་མེད་དང་འ་ཡི་མཐར། །འི་དང་ཡི་གཉིས་ཅི་རིགས་སྦྱོར། །ཀྱི་སོགས་ས་སྦྱར་བྱེད་པའི་སྒྲ། །ཐོབ་ཐང་གོང་བཞིན་ཤེས་པར་བྱ། །ཀྱང་འང་ཡང་གསུམ་སྡུད་པ་སྟེ། །མཐུན་དང་མི་མཐུན་རྒྱན་གཉིས་སྟོན། །ག་ད་བ་ས་ད་དྲག་མཐར། །ཀྱང་ཐོབ་ང་ན་མ་ར་ལའི། །མཐའ་རུ་ཡང་ནི་སྦྱོར་བ་སྟེ། །རྗེས་འཇུག་མེད་དང་འ་ཡི་མཐར། །འང་དང་ཡང་གཉིས་ཅི་རིགས་སྦྱོར། །སྟེ་ཏེ་དེ་གསུམ་ལྷག་བཅས་སྒྲ། །ག་ད་བ་མ་འ་རྣམས་དང༌། །རྗེས་འཇུག་མེད་མཐར་ས་སྟེ་འཐོབ། །ད་མཐར་དེ་དང་ད་དྲག་དང༌། །ས་ན་ར་ལ་ཏེ་རྐྱང་སྦྱོར། །གམ་ངམ་དམ་ནམ་བམ་མམ་འམ། ། རམ་ལམ་སམ་ཏམ་འབྱེད་སྡུད་སྒྲ། །རང་སྒྲ་ད་དྲག་དབང་དུ་སྦྱོར། །ནས་ལས་གཉིས་ནི་འབྱུང་ཁུངས་དང༌། །དགར་དང་སྡུད་པའི་སྒྲ་ཡིན་ནོ། །ཀྱེ་ཀྭ་གཉིས་ནི་འབོད་པའི་སྒྲ། །ཕལ་ཆེར་མིང་གི་ཐོག་མར་སྦྱོར། །ནི་སྒྲ་དགར་དང་བརྣན་པ་འོ། །གང་སུ་ཅི་ཇི་སྤྱི་ཁྱབ་སྒྲ། །དཔེ་དང་གཞན་ལ་ཇི་སྦྱོར་ཞིང༌། །དོན་ལ་ཅི་དང་གང་ཟག་ལ། །སུ་ཐོབ་གང་ནི་ཀུན་ལ་སྦྱོར། །པ་བ་ཅན་ནི་བདག་པོའི་སྒྲ། །ག་ད་ན་བ་མ་ས་དང༌། །ད་དྲག་ཅན་མཐར་པ་འཐོབ་ཅིང༌། །ང་འ་ར་ལ་བཞི་པོ་དང༌། །རྗེས་འཇུག་མེད་མཐར་བ་སྦྱོར་རོ༑ ༑མ་མི་མིན་མེད་དགག་པའི་སྒྲ། །མ་མི་གཉིས་ནི་སྔོན་ལ་སྦྱོར། །མིན་མེད་གཉིས་ནི་རྗེས་སུ་སྦྱོར།། ཅིང་སོགས་ཚིག་ཕྲད་ཐོབ་ཚུལ་ནི། །ག་ད་བ་དང་ད་དྲག་མཐར། །ཅིང་ཅེས་ཅེ་ན་ཅེ་འོ་ཅིག །ང་འ་ན་མ་ར་ལ་དང༌། །མཐའ་རྟེན་མེད་པའི་མཐའ་རུ་ནི། །ཞིང་ཞེས་ཞེ་ན་ཞེའོ་ཞིག །ས་མཐར་ཤིང་ཤེས་ཤེ་ན་དང༌། །ཤེའོ་ཤིག་ཅེས་སྦྱར་བར་བྱ་འོ། །འོ་འུ་འམ་གསུམ་སྦྱོར་བའི་ཚེ། །རྐང་པ་མ་ཚང་ཚེག་དབར་བྱ༑ ༑ཚང་ན་ཚེག་དབར་ཐོབ་པ་མིན། །ཕལ་ཆེར་ལྷུག་མཐར་བར་ཚེག་སྦྱོར། །ཚིགས་བཅད་རྐང་པའི་ཐོག་མཐའ་རུ། །ཤད་རེ་ཀུན་ལ་ཐོབ་པ་ཡིན། །ལྷུག་པའི་རྫོགས་མཚམས་རྫོགས་ཚིག་མཐར། །གཤིབས་པའི་ཉིས་ཤད་ངེས་པར་འཐོབ། །ལྷུག་པའི་རྣམ་གྲངས་སོ་སོ་དང༌། །དོན་ཚན་ཕལ་མཐར་ཆིག་ཤད་རེ།། འབོད་པའི་སྐབས་སུ་ཚེག་ཤད་རེ། །ལེ་མཚམས་ཆེན་མོ་རྫོགས་པའི་མཐར། །ཉིས་ཤད་བལྡབས་པའི་བཞི་ཤད་བྱ། །ཕྱི་རྐང་ཅན་གྱི་ཡི་གེ་རྣམས། །མཐར་བྱུང་རྐང་པར་ཤད་རེ་བརྩི། །ང་མཐར་ཤད་གོང་ཚེག་ཐོབ་བོ།། །།ཀུན་མཁྱེན་ཆེན་པོ་འཇམ་དབྱངས་བཞད་པའི་རྡོ་རྗེ་དཀོན་མཆོག་འཇིགས་མེད་དབང་པོའི་ཞབས་རྡུལ་སྤྱི་བོར་བསྟེན་པ་དྷརྨའི་མིང་ཅན་གྱིས་བྲིས། །དགེ་ལེགས་འཕེལ།།
མཆན།     དག་ཡིག་འདི་བོད་གཞུང་ཤེས་རིག་དཔར་ཁང་གིས་ཕྱི་ལོ་༡༩༨༧ ལོར་དཔར་སྐྲུན་ཞུས་པའི་དཔེ་དེབ་ལ་གཞིར་བཟུང་སྟེ་བསྒྲིགས་པ་ཡིན།
རྩོམ་པ་པོའི་རྣམ་ཐར།
དཔའ་རིས་འཇིགས་མེད་དམ་ཆོས་ནི་དུས་རབས་བཅོ་བརྒྱད་པའི་དུས་མཇུག་ཙམ་ལ་མདོ་སྨད་དཔའ་རིས་ཡུལ་དུ་སྐུ་འཁྲུངས་ཤིང། སྐུ་ན་ཕྲ་དུས་དཔའ་རིས་ཇག་རུང་ཡར་ལུང་ཐུར་ཆེན་དགའ་ལྡན་བྱམས་པ་གླིང་དུ་ཆོས་ཞུགས་མཛད། དེའི་རྗེས་བླ་བྲང་བཀྲ་ཤིས་འཁྱིལ་དུ་ཕེབས་ཏེ་སློབ་དཔོན་ཆོས་འཛིན་དར་རྒྱས་སོགས་བསྟེན་པ་དང། ལྷག་པར་ཀུན་མཁྱེན་འཇམ་དབྱངས་བཞད་པ་སྐུ་ཕྲེང་གཉིས་པ་རྗེ་དཀོན་མཆོག་འཇིགས་མེད་དབང་པོའི་(༡༧༢༨-༡༧༩༡)ཞབས་རྡུལ་སྤྱི་བོར་བསྟེན་ཏེ་མདོ་སྔགས་རིག་གནས་དང་བཅས་པ་གསན་བསམ་རྒྱ་ཆེར་གནང་བས། བླ་བྲང་བཀྲ་ཤིས་འཁྱིལ་གྱི་མདོ་སྔགས་རིག་གནས་ཐམས་ཅད་ལ་མཁས་པའི་ཚད་དུ་བྱེད་པའི་གྲགས་པ་རྒྱས། སྡེ་ཁྲི་འཇམ་དབྱངས་ཐུབ་བསྟན་ཉི་མ་(༡༧༧༩-༡༨༦༢)གདན་སར་བཀོད་རྗེས་ཀློག་གི་སློབ་དཔོན་དུ་བསྟེན་ཞིང། སྐབས་དེར་ཀ་ཁ་རྒྱས་པ་གསར་རྩོམ་མཛད་པ་དང། སློབ་བུའི་གཙོ་བོ་དཀོན་མཆོག་དཔལ་འཛིན་ཡིན་པར་གྲགས། 
དག་ཡིག་འདི་པར་དུ་སྒྲུབ་སྐབས་དཔར་རྩ་ཞུ་དག་རྡོ་སྦིས་དགེ་བཤེས་ཤེས་རབ་རྒྱ་མཚོས་(༡༨༨༤-༡༩༦༨)གནང་འདུག་ལ། དེབ་དེའི་མཇུག་རྩོམ་དུ། ཆོས་སྡེ་ཆེན་པོ་བླ་བྲང་བཀྲ་ཤིས་འཁྱིལ་གྱི་དགེ་བཤེས་མདོ་སྔགས་རིག་གནས་རབ་འབྱམས་ལ་མིང་དོན་ངེས་ཚིག་སྤོབས་པ་གཟེངས་སུ་མཐོ་བ་དཔའ་རིས་འཇིགས་མེད་དམ་ཆོས་ཀྱིས་མཛད་པའི་དག་ཡིག་ཤེས་བྱ་རབ་གསལ་འདི་ཉིད། བོད་ཀྱི་ཆོས་དང་རིག་གཞུང་གི་གསུང་རབ་སློབ་གཉེར་བ་རྣམས་ལ་མཁོ་གལ་ཤིན་ཏུ་ཆེ། ཞེས་དང། ཨ་ཁུ་དམ་ཆོས་འདི་བ་ངག་གི་རྩལ་ཆེ་ཞིང་བརྟག་བཟོད་ཀྱི་ཡོན་ཏན་ཅན་ཞིག་རེད་པས་གོང་འོག་ན་གཞན་ལས་འཕགས་པའི་ཁྱད་པར་མང་ངོ་། །དེ་ལྟ་ན་ཡང་ཁོང་གི་གདམ་ང་དང་ཞེ་འདོད་འགའ་ཞིག་བདག་གི་བློ་ངོར་མི་འཐད་པའང་འདུག་སྟེ། ཁོ་རང་གི་བསམ་ཚོད་དབང་བཙན་པར་བྱས་ཏེ་མ་བཅོས། བཞག་ན་གཏན་ནས་མི་རུང་བའི་སྐྱོན་གྱི་ཆར་གྱུར་པ་རྣམས་ལས་ཁུངས་ནས་བསྐུལ་བའི་འདུན་ཆོས་ལྟར་གང་མཐོང་མཐོང་དུ་དོར་ཞིང་བསལ་བ་ཡིན་ནོ། །ཞེས་གསུངས་འདུག་གོ །
དམ་པ་ཁོང་གི་འཁྲུངས་འདས་དང། དག་ཡིག་འདི་བརྩམས་དུས་ཀྱི་ལོ་ཚིགས་སོགས་མ་རྙེད་སྟབས་འགོད་ཐབས་མ་བྱུང་བས་འབྲེལ་ཡོད་ཐུགས་སྣང་ཅན་ཚོས་ཁ་སྐོང་ཡོང་བར་ཞུ་རྒྱུ། འདིར་མདོ་སྨད་ཆོས་འབྱུང་དང་དྲ་ཚིགས་ལས་རྙེད་པའི་ཡིག་དུམ་མཁོ་སྡུད་ཀྱིས་གནད་བསྡུས་སུ་བཀོད་པའོ། །
བརྡ་གསར་རྙིང་གི་ཁྱད་པར་བསྟན་པ་གསར་བུའི་བློ་གྲོས་སྐྱེད་བྱེད་ཅེས་བྱ་བ་བཞུགས་སོ།།
དངུལ་ཆུ་དབྱངས་ཅན་གྲུབ་པའི་རྡོ་རྗེ།(༡༨༠༩-༡༨༨༧)
    ཐུབ་དབང་ཆོས་ཀྱི་རྗེ་ལ་ཕྱག་འཚལ་ལོ། །གསར་རྙིང་བརྡ་ཡི་བྱེ་བྲག་ལས། །ཅུང་ཟད་ཚིག་ཏུ་བསྒྲིགས་པ་འདི། །ཤེས་ཀྱང་གསུང་རབ་དགོངས་པའི་དོན། །འབྱེད་ལ་བློ་གྲོས་ཡངས་པར་འགྱུར། །སྙམ་ནས་ཕན་པའི་བསམ་པ་ཡིས། །བཀོད་ཀྱི་གཟིགས་དང་འདི་ལྟ་སྟེ། །
བར་དུ་དགེ་བ་གཞུང་གི་དོན།
    ཀྭ་ཡེ་ཀྱེ་ཧོ་བོད་པའི་བརྡ། །སྨྲོན་འདྲིན་གྲོགས་ལ་ཕུ་ནུ་སྤུན། །སྡུམ་པ་ཁྱིམ་ལ་བདོག་པ་ནོར། ། ཚང་མང་ནག་ཚང་མེ་ཁང་སྟེ། །བྱ་ན་སྐྱུ་རུམ་ཚོད་མའི་མིང༌། །གཞོངས་ནི་ལྗོངས་ལ་ལྗོངས་ནི་ཡུལ།། འདོང་ནི་འགྲོ་ལ་དོང་ནི་སོང༌། །ནང་ནུབ་སྔ་དྲོ་ཕྱི་དྲོ་སྟེ། །ཕྱེམ་རེད་ཕྱི་དྲོའམ་དགོངས་མོའི་མིང༌། ། དོག་མ་ས་ལ་གོར་མ་རྡོ། །བསེར་བུ་རླུང་ལ་ཆབ་ནི་ཆུ། །ཞུགས་ནི་མེ་ལ་གཞེས་ནི་བཞུགས། །སྐྱེན་ནི་མགྱོགས་དང་སླ་བའི་མིང༌། །ཉོད་པ་ཟས་ལ་རོད་པ་གོས། །བྱ་དགའ་རྔན་པ་ཕྱུག་རིས་གྲལ། །རིད་ནི་སྐེམ་དང་དངོས་ངན་ཏེ། །སྦྲེབ་ནི་གྲང་བའམ་སྐེམ་པའི་མིང༌། །ཡོལ་གོ་སྣོད་ལ་གཏུར་བུ་ཤུབས། །མ་མཆིས་མེད་ལ་མཆིས་ནི་ཡོད། །འཚལ་ནི་ཞེན་ལ་འཆུམས་ནི་ཆགས། །བསྐམ་ནི་འདོད་ཞེན་ཆེ་བའི་མིང༌། །མཆིས་བྲང་ཆུང་མ་སྐུད་པོ་ཁྱོ། །ཁྱོ་བོའི་བྱེ་བྲག་ཆུང་མའི་སྤུན་ཕོ། །ཁྱོ་ཤུག་བཟའ་ཚོ་གཤེ་ནི་སྤྱོ། །གཅེན་ནི་ཕུ་བོ་གཅུང་ནུ་བོ། །ལྕམ་དྲལ་ཨ་ཆེ་མིང་པོའི་མིང༌། །བླ་ནི་སྟེང་ལ་མཐང་ནི་སྨད། །བླ་གབ་སྟེང་གཡོགས་རྔུབ་ནི་ཧུབ། །བྱེར་ནི་བྲོས་ལ་འབྱེར་ནི་འབྲོས། །བྲོ་ནི་མནའ་དང་ནད་ཀྱི་མིང༌། །ཡ་ལད་རྨོག་ལ་ཡ་ལད་སྐས། །སྒོ་འཕར་སྒོ་གླེགས་གཏན་པ་སྒོ། །ལན་ཀན་པུ་ཤུ་ཀླད་ནི་གོང༌། །ཏེ་བོར་རབ་ཏུའམ་ཤིན་ཏུ་མིང༌། །ཐོར་ཏོ་རྩེ་ལ་དབལ་ནི་ཏོག །མཆི་ནི་འགྲོ་ལ་འཚལ་མ་ཟས། །འཚལ་ནི་ཤེས་དང་ཆོག་པ་དང༌། །འདོད་དང་ཟོས་དང་དགོས་ཀྱི་མིང༌། །བསྙིལ་ནི་བསྐང་ལ་ནམས་ནི་ལངས། །རྨེད་ནི་འདྲི་ལ་རྨས་ནི་དྲིས། །དངར་ནི་བསྒྲིགས་དང་བསྒྲེངས་པ་སྟེ། །དཔུང་སྐྱེད་དམ་བཅའ་བརྟན་པའི་མིང༌། ། གདུགས་ནི་ཉིན་ལ་དགོང་ནི་མཚན། །ལོ་དང་གནམ་ལའང་དགུང་ཞེས་ཟེར། །
    བགྱི་དང་བགྱིས་དང་བགྱིད་པ་གསུམ། །བྱ་དང་བྱས་དང་བྱེད་པའི་མིང༌། །སྣམ་ལོགས་རྒྱབ་ལ་སྣྲེལ་ཞི་འཕྲེད། །ཐ་གྲུ་རྒྱ་ལ་ཁོ་ལག་ཞེང༌། །ཁྲུམ་ནི་སྲིད་ལ་རྔམས་ནི་འཐུག །ཐན་ཀོར་ཉེན་ཀོར་མཐའ་སྐོར་མིང༌། །ཉིང་ལག་སོར་མོ་ཉག་ཕྲན་མདའ། །མནོག་ཆུང་ཁེ་ཆུང་ངན་བུ་བདག །ཆེ་བཞི་བདེན་དཔང་བརྣགས་ནི་བསམས། །བརྣག་དཀའ་བསྲན་དཀའ་བཟོད་དཀའི་མིང༌། །ཚམ་རྔམ་འཇིགས་སྟངས་གོ་ར་བཙོན། །དོན་མཐུན་ཚོང་པ་མངག་གཞུག་གཡོག །བུས་པ་བྱིས་པ་བས་ནི་ཟད། །ཕྱུགས་ཕྱུང་གཞོན་ནུ་མ་ཡི་མིང༌། །མནོས་ནི་བླངས་ལ་ནོད་ནི་ཐོག །སོམ་ཉི་ཐེ་ཚོམ་བརྣངས་ནི་འགགས། །ལ་ཟློས་ཐག་གཅད་སོན་ནི་ཕྱིན། །བཤུང་བ་མཐིང་སླད་སྨོད་པའི་མིང༌། །ཀྱལ་ཀ་ཀུ་རེ་དྲལ་ནི་བཅོམས།།རྗང་ནི་བང་བ་རྗུད་ནི་རྒུད། །མཐོལ་ནི་བསྒྲག་ལ་འཁུམས་ནི་ཐོས། །བཅབས་དང་འཆབ་ནི་སྦས་གསང་མིང༌། །དཔྱིས་ཕྱིན་གཏིང་ཕྱིན་བསྙད་ནི་བཤད། །བསྙེམས་ནི་རྒྱལ་ལ་བསྙེངས་ནི་འཇིགས། ། ལོག་གཡེམ་འདོད་ལོག་གཡེར་པོ་གྲིམས། །འཇུངས་པ་སེར་སྣའང་ཞེན་ཆགས་མིང༌། །བྱུར་ནི་མྱ་ངན་གནམ་རུ་གཞུ། །དཀོར་དང་ཀ་ཅ་དབྱིག་རྣམས་ནོར། །ཡ་མ་བརླ་ནི་སྙིང་པོ་མེད། །གཏམས་ནི་བཅོལ་དང་གང་བའི་མིང༌། །སུག་པ་ལག་པ་ཡོབ་ཡོབ་གང༌། །སྟེར་མེད་མནར་མེད་ཡུས་ནི་བདེན། །ཚོད་བགམ་ཉམས་སད་སྒམ་ནི་ཟབ། །ཇེ་ནི་དང་པོའམ་རེ་ཞིག་མིང༌། །ཇི་འོས་གང་འཚམ་གག་ནི་གང༌། ། རྒྱུན་ལུགས་རྒྱུ་འགྲུལ་ཉེ་རེག་ཁྲུས། །ཇི་ལྟར་དཔེར་ན་རྨྱོ་ནི་ཉམས། །གཡུང་མོ་གདོལ་བ་རིགས་ངན་མིང༌། །སྒྲིན་ནི་མཁས་ལ་སྒྲུན་ནི་འགྲན། །སྒྲེན་མོ་གཅེར་བུ་སྔུན་ནི་མདུན། །ཡན་ལག་སྐྱེས་མཇེ་བཤང་ལམ་རྐུབ། །བཤང་གཅི་མི་གཙང་གཉིས་ཀྱི་མིང༌། །སྨག་ནི་མུན་པ་སྲིབས་ནི་བསྒྲིབས། །རྨེག་མེད་གཏན་མེད་སྐུགས་ནི་རྒྱལ། །བསོད་པ་བཟང་པོ་བརྟས་ནི་རྒྱས། །ལྡོམ་བུ་བསོད་སྙོམས་སྤྱོད་པའི་མིང༌། །བགས་ཀྱིས་རིམ་གྱིས་འཁོབ་པ་ངན། །སྐྱོ་ངོགས་འཁྲུག་ལོང་གཟས་ནི་བརྩམས། །གྱ་ཚོམ་མ་བརྟགས་གྱག་ནི་རླག །སྙིམ་པ་ལག་པ་ཐལ་མོའི་མིང༌། །བཀྲི་ནི་འཁྲིད་ལ་བསྐ་ནི་གར། །ཞེ་འཁུ་ཞེ་སྡང་མནོ་ནི་བསམ། །ཕོ་ལོང་གྲུ་གུ་འཕྱོ་ནི་ལྡིང༌། །འཇིལ་དང་བཅིལ་ནི་ཞི་བའི་མིང༌། །ནང་བྱན་གཡོག་ལ་ཞབས་འབྲིང་འཁོར། །ཆང་ཐུབ་གང་ཟག་ལ་གོར་མགྱོགས། །བཀར་བཏགས་ཁྲིམས་བསྒྲགས་ཕྱག་སྦལ་བཙོན། །མནབས་དང་ཀླུབས་ནི་གྱོན་པའི་མིང༌། །བརྟད་པ་གློ་བུར་བློ་ནི་གཞོགས། །གུར་བུ་གྲུ་བཞི་འཛེར་ནི་ཟེར། །ནེམ་ནུར་ཡིད་གཉིས་ཐེ་ཚོམ་སྟེ། །མཆིལ་བ་ལྕགས་ཀྱོ་ལྕགས་ཀྱུའི་མིང༌། །གོར་མ་ཆག་ནི་ཐེ་ཚོམ་མེད། །ཉེར་བསྡོགས་སྟ་གོན་གྱི་ན་དམན། །ཅོ་འདྲི་མཐོ་འཚམ་འདྲིད་ནི་སླུ། །འཆིང་དང་འཇིང་ནི་དབུས་ཀྱི་མིང༌། །བརྒྱད་བཀག་ཁ་སྨྲས་དམུན་ནི་བླུན། །བཞེན་བསྐུལ་དྲན་བསྐུལ་གཡམ་ནི་ཞར། །གཏོལ་མེད་རྒྱུས་མེད་ཕྲུ་མ་སྒར། །གསིག་ཤང་གསིལ་བྱེད་འཁར་གསིལ་མིང༌། །གསོང་པོ་དྲང་པོ་ཤོབ་ནི་བརྫུན། །ལྡེམ་པོ་ཀྱོག་པོ་མེད་ནི་བདེན། །གཙུག་ལག་སྡེ་སྣོད་དམ་རྒྱ་ཁྲིམས། །མཛངས་དང་ཡིད་གཞུངས་མཁས་པའི་མིང༌། །བསེལ་བ་སྐྱེལ་མ་སླད་ནི་ཕྱི། །གཟོད་མ་དང་པོ་གཟེབ་ནི་གུར། །ཡིད་སྨོན་ཡིད་དགའ་ཆེད་ནི་དོན། །མཚུན་ནི་ལྷ་དང་ཕ་མེས་མིང༌། །སྣ་ནི་གཙོ་བོ་གཞའ་ནི་འཇའ། །རྨང་ལམ་རྨི་ལམ་སྙུགས་ནི་ཡུན། །རྒྱ་ཅང་ཤུར་བུས་སྐ་རགས་ཏེ། །འོག་པག་སྐ་རགས་རྒྱན་ཅན་མིང༌། །གཅམ་བུ་བཅོས་མ་འགེམས་ནི་འཇོམས། །
    ཡིད་རྟེན་རྗེས་འབྲང་ཕྱིས་བུ་སྣོད། །ལྕེ་རྟེན་སྙད་འདོགས་འདལ་ནི་དལ། །ནོངས་དང་མ་སྟེས་ཉེས་པའི་མིང༌། །འཕྱེ་བོ་གོང་བོ་གཡར་ནི་ཁ། །འབེལ་གཏམ་བཀའ་མཆིད་ཡང་དག་གཏམ། །སྐྱེངས་ནི་ངོ་ཚ་བསྐྱུད་ནི་བརྗེད། །དགའ་འདུན་དགའ་སྤྲོར་ཚོགས་པའི་མིང༌། །དོ་ཀེར་ཅན་ནི་ཐོར་ཅོག་ཅན། །སྤྱི་ཏོར་ཅན་ནི་གཙུག་ཏོར་ཅན། །བཟེ་རེ་ཅན་ནི་བསྲན་ཆུང་བ། །གཡེན་སྤྱོས་བསྡིགས་དང་བདས་པའི་མིང༌། །བསྙེད་སྲིང་ཉེ་རིང་བཞིབ་ནི་འཇིབ། །སྔར་མཁོ་སྔར་བཞིན་སྨྱན་ཀ་གཉན། །ཆོ་ལོ་རྒྱན་པོ་རངས་ནི་དགའ། །བྱ་མ་རྟ་ནི་ཕང་ཕྱིན་མིང༌། །འོན་ནི་སྟོན་ལ་འོར་ནི་བོར། །དཀོས་ཐག་ཉམ་ཐག་གཞོལ་ནི་འབབ། །གྱིམ་ཤིང་རོལ་མོ་ཇེད་ནི་དབྱངས། །བྱ་མོ་ལབ་ནི་མཆོད་རྫས་མིང༌། ། བློན་འདེབས་གྲོས་འདེབས་འཇེབས་ནི་སྙན། །སྣ་རུ་ན་རོ་འཕྱན་ནི་འཁྱམས། །ནན་ཏུར་ཆད་ལས་བསྟིང་ནི་འཕྱ། །ཀུན་དཀྲིས་ཟག་པ་ཉོན་མོངས་མིང༌། །མ་ལ་ཀྱེ་མ་བཤུལ་ནི་ལམ། །མནོག་ཟན་འཁུར་བ་འཁམས་ནི་བརྒྱལ། །དུལ་ཁང་ཁྲུས་ཁང་རྫི་ནི་རླུང༌། །དཔྱ་ནི་འཕྱ་དང་ཁྲལ་གྱི་མིང༌། ། འདྲུབ་ནི་འཚམ་ལ་དྲུབས་ནི་བཙེམས། །རྐྱང་ནུལ་ཞལ་བ་མདུན་མ་གྲོས། །གྱོ་རལ་ས་ཞག་བརླམས་ནི་བསྐྱོད། །ཁ་དུམ་ཁ་ཕྱིན་གྲོས་མཐུན་མིང༌། །སྐྱེས་ཕྲན་དར་མ་བཀྲབས་ནི་འདེམས། །དྲུང་ནི་རྩ་བ་མི་ངས་རིམས། །བཀུམ་དང་གུམ་དང་དགུམ་པ་གསུམ། །བསད་དང་ཤི་དང་གསོད་པའི་མིང༌། །ཞལ་ཚུས་ཞལ་ཟས་བདའ་ནི་ཞིམ། །གཟུ་ལུམ་རང་བཟོ་གླགས་ནི་ཐབས། །སྟ་ཟུར་དཔྱི་མགོ་སྤྱོམས་ནི་ངོམས། །
    ཆེ་ཞེ་ཨ་ཅེའང་སྲིང་མོའི་མིང༌། །ཕྱག་བརྙན་འཁོར་གཡོག་ལན་བུ་སྐྲ། །སྐུ་མཉེ་བྱུག་པ་ཆུབ་ནི་རྟོགས། །སྤ་ནི་རྒྱན་ནམ་མཛེས་པ་སྟེ། །སྤུད་ནི་སྤྲས་པའམ་བརྒྱན་པའི་མིང༌། །མ་སྟབས་མ་རིངས་དངགས་ནི་ངག །སྤྱི་ཅེར་སྤྱི་ཐེར་བླ་ནི་བཟོད། །མཚན་བར་རྡོལ་ནི་མོ་མཚན་ནད། །སླེ་འདམ་མཚན་མ་ཆད་པའི་མིང༌། །བལྟམས་ནི་འཁྲུངས་དང་བསྐྲུན་ནི་བསྐྱེད། །དམིགས་བུ་ལོང་འཁྲིད་ལྡོངས་ནི་ལོངས། །དུས་ཀྱི་འཆུ་ནི་དབང་གིས་འཆུ། །སྟོངས་ནི་གྲོགས་དང་ཟད་པའི་མིང༌། །ཆབ་མི་འཚལ་ནི་ཆུད་མི་ཟ། །མི་བསྲུན་མ་དུལ་མ་རུངས་པ། །བྱེ་བྲག་ཁྱད་པར་སྣང་ནི་གསལ། །སྨེ་ཤ་ཅན་ནི་བཤན་པའི་མིང༌། །ཇི་རོབ་ཅི་ཕྱིར་ཅི་ནི་གང༌། །རྐྱེན་རྩིས་རྐྱེན་སྨན་སྨན་ནི་ཕན། །དཀོན་ཅོག་དཀོན་མཆོག་སྟུག་ནི་མཐུག །རེག་བྱ་སྙི་ནི་འཇམ་པའི་མིང༌། །གཞོགས་སྟེགས་འཕྱར་གཡེང་བརྟུན་ནི་བརྩོན། །འཚག་བཟང་མདངས་བཟང་འཚེངས་ནི་རྒྱལ། །བྲུ་བ་ཚ་ནི་ལྟོགས་སམ་བཀྲེས། །སྤུ་བསྙལ་ཞེ་སྡང་ཞི་བའི་མིང༌། །
    གཉལ་བོ་དབང་པོ་དཀྱུས་ནི་རྒྱུགས། །པུས་མཁྱུད་སྒོམ་ཐག་བདོ་ནི་དར། །ཁྭ་ཏ་བྱ་རོག་དགྲེ་ནི་བཙོག །བཙོག་དང་སྨེ་ནི་འབགས་པའི་མིང༌། །ཚ་སྒོ་ཅན་ནི་བ་ཚྭ་ཅན། །དགོན་དུང་ཆུ་མེད་ཆུ་ལོན་རགས། །ཡོང་ཡེ་རྣམ་པ་ཀུན་ཏུ་སྡེ། །མི་བཟད་མི་སྡུག་དྲག་པོའི་མིང༌། །དྲི་བརྩུང་དྲི་བསུང་བོག་ནི་སྤོས། །མཐའ་ཀླས་མཐའ་ཡས་སྩོགས་ནི་སོགས། །ཁས་འཆེ་འཆེས་ནི་ལེན་དང་བླངས། །རྟུལ་ཕོད་སྙིང་སྟོབས་ཆེ་བའི་མིང༌། །ཀེག་རྩེ་རྙི་ལ་རྙིང་ནི་གལ། །མཆི་གུ་ཡས་གཏུན་མཆིག་མས་གཏུན། ། བཀད་ས་འདུག་ས་མཉེལ་ནི་དྲལ། །དྲི་མནམ་དྲི་དཀུ་དྲི་ངའི་མིང༌། །ལ་གཅན་པ་ནི་ལའི་ཚུགས་པ།། ཤོ་གམ་པ་ནི་ཡུལ་ཚུགས་པ། །ཆགས་རྒྱ་དཔང་རྒྱ་ཡིག་བྲིས་ཏ། །བཟང་མཁན་གོས་བཟོ་མཁན་གྱི་མིང༌། །སྤྱི་བརྟོལ་ཅན་ནི་དཔྲལ་ཀོ་ཅན། །འདུན་པ་ཚེགས་པ་དབུལ་ནི་འབུལ། །སྨན་དང་སྨེ་སྔགས་སྡུག་བསྔལ་ཚིག །སྤང་བ་མི་འཇིགས་པ་ཡི་མིང༌། །འཇུད་མཐུན་མ་དང་གཟུགས་འཚོ་མ། །ཚོགས་ཅན་མ་རྣམས་སྨད་འཚོང་མིང༌། །འཇེན་མོ་བགྲོད་བྱ་བུད་མེད་དེ། །འཇེན་ཕོ་བགྲོད་བྱེད་སྐྱེས་པའི་མིང༌། །ལྗན་ལྗིད་མི་གཙང་མྱག་མྱོག་སྟེ། །ཆོལ་ཟངས་དྲི་ཆུ་འདོར་བའི་སྣོད། །རྣམ་ཕྱིངས་ཕྱི་ས་ཁང་པ་སྟེ། །མི་གཙང་འདོར་བའི་ཁང་པའི་མིང༌། །བླ་དྭགས་རྣམ་གྲངས་ཐ་ཚིག་དོན། །
    ཡོད་དོ་ཅོག་ནི་མཐའ་དག་དོན། །ཁེངས་སྐྱུངས་ང་རྒྱལ་བཅོམ་པ་སྟེ། །གཅོམས་བསྐྱུངས་ཁེངས་པ་ཆགས་པའི་མིང༌། །བཀྲེས་རྔབ་ཧཾ་པ་བརྡབ་ནི་འགབ། །མངོན་སྤྱོད་དྲག་ལས་མངོན་ནི་སྐྱོན། །ཕུང་ཀྲོལ་དོན་མེད་བྱ་བ་སྟེ། །འཐབ་ཀྲོལ་འཐབ་མོའི་གནོད་པའི་མིང༌། །མངོན་མཚན་བུན་སྐྱེད་བརྔོད་ནི་འདྲིད། །སྙུན་གཞི་ནད་གཞི་བསྙུན་ནི་ན། །གཅོང་ནི་ནད་ལ་གཅོང་རོང་གཡང༌། །གསུད་ནི་སྒྲེགས་པའམ་སྐྱུགས་པའི་མིང༌། །ཆུའི་ངོགས་དོང་སྟེ་ནང་ངམ་ལམ། །འཇིམ་པ་འདམ་ལ་འཇེམ་ནི་མཁས།། ལྕེ་འབབ་ཐོག་འབབ་ལྕོག་ནི་མགོ །བརྙན་པོ་གཡར་བོ་བརྙས་ནི་གཡས། །རྩབ་དང་རྩང་ནན་བཏུང་བའི་མིང༌། །མངའ་བརྙེས་དབང་ཐོབ་དགྱེས་ནི་དགའ། །བརྙས་ཐབས་ཁྱད་གསོད་བསྙོན་ནི་རྩོད། །སྲི་ཞུ་གུས་པས་བསྙེན་བཀུར་དང༌། །རྗེད་དང་བཀུར་སྟི་མཆོད་པའི་མིང༌། །སྟོབ་ནི་སྟེར་ལ་བསྟབས་ནི་བྱིན།། གཏོས་ནི་ལྟོ་བ་བཏུས་ནི་བསྡུས། །སྟེས་དབང་སྟབས་ལེགས་སྟོར་ནི་བོར། །བསྟར་ནི་ལེགས་པའམ་སྦྱངས་པའི་མིང༌། །སྟར་ནི་ཕྲེང་བ་བཏུབ་ནི་རུང༌། །བསྟི་གནས་ངལ་གསོ་བྱེད་པའི་གནས། །འཁུན་ནི་ཤུགས་རིང་འབྱིན་པ་སྟེ། །འབྱིན་ནི་འདོན་དང་ཕྱུང་བའི་མིང༌། །མེ་སྟག་མེ་མདག་བདོག་ནི་ཡོད། ། འདག་ཆལ་འདག་རྫས་བརླིང་ནི་བརྟན། །ར་མདའ་ཟླ་གྲོགས་སྦྲན་ནི་བསྐུལ། །
    རྣལ་མ་གཤའ་མ་ཡང་དག་མིང༌། །གདུང་འཚོབ་བརྒྱུད་འཛིན་གདུ་བུ་སྟེགས། །ལྡ་ལྡི་ལང་ལིང་ལྷབ་ལྷུབ་དང༌། །ཕེག་རྡོབ་རོལ་མོའི་བྱེ་བྲག་སྟེ། །གདུབ་ཀོར་རྐང་ལག་རྒྱན་གྱི་མིང༌། །འཕོང་ནི་འདའ་ལ་འཕོངས་ནི་རྐུབ། །མོ་ཤམ་རབས་ཆད་འཛུར་ནི་ཟུར། །འདུ་འཛི་འདུ་ལོང་འཛོལ་ནི་ནོར། ། ལྡུད་དང་བསྙེད་ནི་བླུད་པའི་མིང༌། །རྨད་ནི་ངོ་མཚར་རྨེལ་ནི་འཁལ། །རྨང་གཞི་འགྲམ་གཞི་སྨོས་ནི་བརྗོད། །མཉེས་གཤིན་བརྩེ་གདུང་ཆེ་བ་སྟེ། །ཕྱག་དར་ཕྱི་དོར་འཕྱག་པའི་མིང༌། །ས་ལེ་སྦྲམ་གསེར་སྨྲ་ནི་ཞན། །རྩེ་རྒོད་ལྷ་འབངས་སྩལ་ནི་གནང༌། །ངལ་འཚོང་ངལ་བསོ་འཚག་ནི་འཛོམ། །རྩོལ་དང་བརྟུལ་ནི་འབད་པའི་མིང༌། །དབུ་བ་ཝུ་བ་དབུབ་ནི་ཕུབ། །དབའ་རླབས་རྦ་རླབས་དབོས་ནི་སྤོས། ། གཟུ་བོ་དྲང་པོ་གཟུང་ནི་འཛུད༌། །ཆུ་ཞེང་གབ་ནི་སྲིད་ཞེང་མཉམ། །དབྲལ་ནི་ཕྲལ་ལ་དབྲོག་ནི་འཕྲོག །དབབ་ནི་འབེབས་ལ་དབྲག་ནི་བར། །སྲིད་པ་འཁོར་བ་སྲེག་ཟ་མེ། །བཙོ་བླག་མཁན་ནི་ཚོས་མཁན་མིང༌། །སྲད་བུ་སྐུད་པ་གཤིན་ནི་བཞུན། །སྲིའུ་ཕྲུ་གུ་སླད་ནི་ཕྱི། །བསྲེལ་ནི་འཆང་ལ་བསིལ་ནི་གྲང༌། །སྲིངས་ནི་རིང་དང་བསྲིངས་ནི་སྤྲིངས། །ལྡོབ་སྐྱེན་ཤེས་སླ་བལྡབ་ནི་བསྐྱར། །ཐ་སྙད་མཚན་ཉིད་བཞའ་ནི་རླན། ། སྒྱིད་ལུག་ཡིད་མི་དགའ་བ་སྟེ། །ཞུམ་པ་སེམས་པ་དམའ་བའི་མིང༌། །འབྱོག་ནི་བལྡག་ལ་དབོག་ནི་ཕོག །རྙེད་པ་ནོར་རྫས་སོམ་ནི་བདེ། །གྱ་ནོམ་ཕུན་སུམ་ཚོགས་པ་སྟེ། །ལྡེར་བཟོ་གཟུགས་བརྙན་བཅོས་པའི་མིང༌། །བབ་ཅོལ་བྱུང་རྒྱལ་མ་བསམ་པ། །རྟོགས་ཤིག་སོམས་ཤིག་བརྟགས་ནི་བསམས། །བཤོངས་ནི་སྡིངས་ལ་བཤོད་ནི་གཞོལ། །
    འཚེ་དང་བཅོས་ནི་གནོད་པའི་མིང༌། །ཐུ་བོ་གཙོ་བོ་བཞབ་ནི་འཇབ། །ངང་ཚུལ་སྣང་ཚུལ་དེང་དེ་རིང༌། །བརྣབ་སེམས་འདོད་ལ་མནར་སེམས་སྡང༌། །གནས་ངན་ལེན་ནི་ལྟུང་བའི་མིང༌། །ལན་གློན་ལན་ལྡོན་ལྡང་ནི་ལང༌། །གཉིད་ཡུར་གཉིད་དྲོ་མནལ་ནི་གཉིད། །རྒྱུ་གུ་ཅན་དང་ཤེས་པ་ཅན། །གཅེར་བུ་བ་རྣམས་མུ་སྟེགས་མིང༌། །གཡུལ་ནི་དམག་ལ་མཚང་ནི་སྐྱོན། །རེ་ལྡེ་རེ་བ་དཔོན་ནི་དབོན། །འཁོས་ཆུང་ཤེས་ཆུང་གྲུང་ནི་སྤྱང༌། །དབུས་དང་དབུང་ནི་དཀྱིལ་གྱི་མིང༌། །ཟིལ་མངར་བདུད་རྩི་ཡགས་ནི་ལེགས། །ཡེག་ནི་སེང་སེང་བསླན་ནི་འབྱར། །མུར་ཐུག་མཐར་ཐུག་བསྟིང་ནི་སྨོད། །ཟེ་ཕྲོག་གཡེར་པོའམ་བདར་བའི་མིང༌། །སྲིལ་ནི་མུག་པ་རྣ་བློགས་གཏོད། །གཡར་དམ་དམ་བཅའ་བསྐྲུ་ནི་འབྲང༌། །ཉེ་ཞོ་མེད་ནི་སྐྱོན་མེད་དམ། །བཀྲ་ཤིས་པ་ཡི་བརྡ་ཡིན་ནོ། །ཞུ་དང་གསོལ་འདྲ་འདྲ་དང་མཉམ། །མཉམ་དང་མཚུངས་ནི་རྣམ་གྲངས་ཡིན། །དལ་ནི་དཀྱིལ་འཁོར་ཎ་ནི་མེད། །ཌ་ནི་ཡོད་ཀྱི་སྡུད་ཚིག་ཡིན། ། འདུར་ཤིད་གཤིན་པོའི་དགེ་སྒྲུབ་མིང༌། །དེ་སོགས་རྣམ་གྲངས་མཐའ་ཡས་མོད། །རྒྱས་པ་བཀོད་ཀྱིས་ག་ལ་ལང༌། །དེ་ཙམ་རྟོགས་ཀྱང་གསུང་རབ་ཀྱི། །དོན་ལ་རྨོངས་པར་མི་འགྱུར་རོ། །
ཐ་མར་དགེ་བ་མཇུག་གི་དོན། 
    འདི་ནི་ལི་ཤིའི་གུར་ཁང་དང༌། །དག་བྱེད་གསལ་བའི་མེ་ལོང་ལས། །ཅུང་ཟད་ཚིག་ཏུ་བསྒྲིགས་པ་ཡིན། །ལེགས་པར་སློབ་ལ་མཁས་པར་མཛོད། །འདི་བཀོད་དགེ་བས་རང་གཞན་ཀུན། །འཇམ་དཔལ་མཁྱེན་རབ་དང་མཚུངས་ཤོག།།ཅེས་བརྡ་གསར་རྙིང་གི་ཁྱད་པར་སོགས་ཅུང་ཟད་བསྟན་པ་གསར་བུའི་བློ་གྲོས་སྐྱེད་བྱེད་འདི་ནི། ལེགས་བཤད་ལི་ཤིའི་གུར་ཁང་དང་དག་བྱེད་ཀྱི་གཞུང་དག་ལས་མདོར་བསྡུས་ཙམ་བརྡ་དང་དག་བྱེད་ལ་མ་རྨོངས་པའི་དགེ་སྦྱོང་གི་ཤ་ཚུགས་རྡོ་རྗེའི་མིང་ཅན་གྱིས་ཚིག་ཏུ་བསྒྲིགས་པ་ལགས་པས་བཀྲ་ཤིས། སརྦ་ཛ་ག་ཏཾ།    
མཆན།     གཞུང་འདི་ཉིད་བོད་ཀྱི་བཅུ་ཕྲག་རིག་པའི་ཉིང་བཅུད་དེབ་དང་པོ་སྒྲ་སྙན་སྐོར་ལས་བདམས་སྒྲིག་ཞུས་པའི་ཐོག དྷ་ས་བོད་ཀྱི་དཔེ་མཛོད་ཁང་དུ་བཞུགས་པའི་བཀྲ་ཤིས་ལྷུན་པོའི་དཔེ་རྙིང་ཤིང་པར་མར་ཞིབ་སྡུར་གྱིས་ཞུ་དག་ཞུས་པའོ།།
རྩོམ་པ་པོའི་ལོ་རྒྱུས་མདོར་བསྡུས།
དངུལ་ཆུ་དབྱངས་ཅན་གྲུབ་པའི་རྡོ་རྗེ་ནི།  གཙང་གཡས་རུའི་བཀྲ་ཤིས་དགེ་འཕེལ་གླིང་གི་ཉེ་འདབས་སྔོན་དུས་འཇད་ཅེས་པ་དང་རྗེས་སུ་བཞད་ཅེས་པའི་ཡུལ་དུ། ཡབ་དྷརྨ་བྷ་དྲའི་གཅུང་བཀྲ་ཤིས་དང་ཡུམ་ཚེ་རིང་སྲིད་ཆོད་གཉིས་ཀྱི་སྲས་སུ་རབ་བྱུང་བཅུ་བཞི་པའི་ས་སྦྲུལ་ཕྱི་ལོ་༡༨༠༩ ལོར་སྐུ་འཁྲུངས། བྱིས་པའི་དུས་ཀྱི་མཚན་ལ་འཇམ་དབྱངས་རྡོ་རྗེ་ཞེས་གསོལ། དགུང་ལོ་ལྔ་པར་ཁུ་བོ་དྷརྨ་བྷ་དྲའི་དྲུང་དུ་ཀློག་བསླབས། དགུང་ལོ་དྲུག་ཙམ་ལ་སྦྱོར་ཀློག་བློ་འཛིན་སོགས་ལ་ཐོགས་པ་མེད་པར་གྱུར། དགུང་ལོ་བཅུ་གཅིག་པར་བཀྲ་ཤིས་དགེ་འཕེལ་དགོན་དུ་ཕེབས་ཏེ་དཀའ་ཆེན་དཀོན་མཆོག་ཆོས་འཕེལ་གྱི་མདུན་དུ་དབུ་སྐྲ་གཙུག་ཕུད་ཕུལ། མཚན་ལ་བློ་བཟང་ཆོས་འཕེལ་ཞེས་གསོལ། དགུང་ལོ་བཅུ་གཉིས་པར་དཀའ་ཆེན་དཀོན་མཆོག་ཆོས་འཕེལ་ལས་དགེ་བསྙེན་དང་དགེ་ཚུལ་གྱི་སྡོམ་པ་མནོས། དེ་ནས་བཟུང་རྗེ་མི་ལའི་རྣམ་མགུར་སོགས་གཞུང་མང་མཐར་ཕྱིན་པར་སྦྱངས། དགུང་ལོ་བཅུ་དགུ་པར་བླ་མ་དྷརྨ་བྷ་དྲའི་ཞབས་ཞུ་མཛད། ཐ་སྙད་རིག་གནས་དང་མདོ་སྔགས་ཀྱི་གཞུང་རྒྱ་ཆེན་པོ་སྦྱོང་བའི་དབུ་ཚུགས། དགུང་ལོ་སོ་བཞི་པར་བླ་མའི་མདུན་དུ་སྙན་ངག་དང་སྒྲ་ཀཱ་ལ་པའི་རྒྱུགས་ཕུལ་བས། བླ་མས་ཐུགས་དགྱེས་ཆེན་པོས་ལེགས་སོ་གནང་བ་དང་ཀུན་བཤད་ཀྱི་མིང་དབྱངས་ཅན་གྲུབ་པའི་རྡོ་རྗེ་ཞེས་གནང༌། ལོ་དེའི་ཟླ་བཞི་པར་བླ་མ་ཆོས་བཟང་དྷརྨ་བྷ་དྲའི་དྲུང་ནས་དགེ་སློང་གི་སྡོམ་པ་མནོས། དེ་ནས་བཟུང་དགེ་སློང་གི་བསླབ་བྱའི་འཁྲིད་སོགས་འདུལ་བའི་སྐོར་གྱི་ཟབ་ཁྲིད་རྒྱ་མཚོ་ལྟ་བུ་གསན། བླ་མའི་ཐུགས་ལ་ཟབ་ཆོས་བཞུགས་སོ་ཅོག་བུམ་པ་གང་བྱོའི་ཚུལ་གྱིས་ཞུས་ཤིང་རིག་གནས་ཆེ་ཕྲ་ཀུན་ལ་མཁས་པའི་ཡང་རྩེ་སོན། བླ་མའི་གསུང་རྩོམ་འགའི་ཡི་གེ་བའང་ཁོང་གིས་མཛད། དགུང་ལོ་ཞེ་གསུམ་པར་བླ་མ་དམ་པ་སྐུ་གཤེགས་པས་ཁོང་གིས་པུར་ཁང་བརྩིགས་པ་དང་དངུལ་གྱི་གདུང་རྟེན་བཞེངས་པ་སོགས་དགོངས་རྫོགས་ཀྱི་བྱ་བ་ལེགས་པར་བསྒྲུབས། དེ་ནས་བླ་མའི་རྗེས་འཛིན་མཛད་ནས་གདན་ས་རྒྱ་སྐྱེད་དང་སྐུ་གསུང་ཐུགས་རྟེན་གསར་བཞེངས་གནང༌། བླ་མའི་གསུང་འབུམ་པར་དུ་བརྐོས། དགུང་ལོ་རེ་གཅིག་པ་རབ་བྱུང་བཅོ་ལྔ་པའི་ས་སྦྲུལ་ཕྱི་ལོ་༡༨༦༩ ལོར་དབུས་སུ་ཕེབས། དགོན་གནས་དང་རྟེན་ཁྱད་འཕགས་རྣམས་ལ་ཕྱག་མཆོད་དང༌། བླ་ཆེན་དཔོན་ཆེན་རྣམས་ལ་དམ་པའི་ཆོས་ཀྱི་བདུད་རྩི་ཕུལ། རེ་གཉིས་པར་ཕྱིར་གདན་སར་ཕེབས། བཤད་སྒྲུབ་གཉིས་ཀྱི་སྒོ་ནས་དགེ་ལྡན་བསྟན་པའི་རྒྱལ་མཚན་སྲིད་རྩེར་བསྒྲེངས། གངས་ཅན་མཁས་པ་ཡོངས་ཀྱིས་གཙུག་གི་ཏོག་ལྟར་བཀུར། སློབ་མ་གྲགས་ཆེན་ངག་དབང་ཚུལ་ཁྲིམས་དང༌། སྒོ་མང་ལྷ་རམས་པ་དགེ་འདུན་རྒྱ་མཚོ།  བླ་མ་ཡེ་ཤེས་ཆོས་འཕེལ། སྨིན་གྲོལ་ནོ་མོན་ཧན། ཆབ་མདོ་འཕགས་པ་ལྷ་ཆུ་བཟང་ཧུ་ཐོག་ཐུ། བློ་བཟང་འཇིགས་མེད་སོགས་བླ་ཆེན་མཁས་པ་ཤིན་ཏུ་མང༌། དགུང་ལོ་བདུན་ཅུ་དོན་དགུ་པ་རབ་བྱུང་བཅོ་ལྔ་པའི་མེ་ཕག་ཕྱི་ལོ་༡༨༨༧ ལོར་སྐུ་གཤེགས། བཀའ་རྩོམ་ཡང་གསང་སྔགས་སྒྲུབ་ཐབས་སྐོར་དང༌། ལེགས་བཤད་ལྗོན་དབང༌། དཀའ་གནད་གསལ་བའི་མེ་ལོང་སོགས་ཐུན་མོང་གི་རིག་གནས་སྙན་ངག་སུམ་རྟགས་སྐོར་སོགས་པོ་ཏི་གསུམ་ལྷག་མཛད་པ་བཅས་སོ། །
༄༅། །དག་ཡིག་རྣམས་ཀྱི་ཟུར་འདེབས་ལེགས་བཤད་མཁས་པ་དགྱེས་བྱེད་བདུད་རྩིའི་མཆོད་སྤྲིན་རྣམ་དག་ཅེས་བྱ་བ་བཞུགས་སོ།།
དགེ་འདུན་ཤེས་རབ།
༄༅། །ཨོཾ་སྭ་སྟི། འཇམ་པའི་དབྱངས་ལ་གུས་བཏུད་ནས། །ཚིག་དོན་ཟབ་མོ་རྟོགས་ཕྱིར་དུ། །ཉེ་བར་མཁོ་བའི་ཡི་གེ་འགའ། །མཁས་པའི་གསུང་བཞིན་བཏུས་ནས་བཤད། །གསུ༷ང་རབ་ནས་གསུ༷ངས་དེ་དག་དང༌(དག་ཡིག་ངག་སྒྲོན་དང་ཟ་མ་ཏོག་ནས)། །རི༷ག་གནས་(མིག་གིས་གཟུགས་རིག་པ་སོགས་ཀྱིས་མཚོན)གཞུང་གི་བརྗོད་བྱའི་རི༷གས། །མ༷ང་དུ་བརྗོད་ན་མ༷ངས་དོགས་ཀྱང༌། །དཔྱད་པའི་སྒོ་ཙམ་བསྟན་ཏེ་དཔེར། །ལོ་འད༷བ་རྒྱས་པའི་ནགས་འད༷བས་སུ། །སྦྱ༷ང་བྱའི་སྡིག་སྒྲིབ་ཀུན་སྦྱ༷ངས་ཚེ། །འཁོར་དང་མང༷ག་གཞུག་(བྲན་གཡོག)གཞན་དུ་མང༷གས། །ཁ༷མ་ཟས་ཆུང་ངུས་ཁ༷མས་སྙོམས་ཕྱིར། །ཚོ༷མ་བུ་ཙམ་རེར་ཚོ༷མས་སུ་བཞེས། །འགྲོ་འོ༷ང་ལས་དང་མ་འོ༷ངས་པའི། །ཤ་གཟུ༷ག་ཟས་དང་གཟུ༷གས་མཛེས་དང༌། །བྲན་གཡོ༷ག་གོས་ཀྱི་སྟོད་གཡོ༷གས་སོགས། །སྤང༷་བྱ་འདི་ཀུན་བློས་སྤང༷ས་པའི། །རྣམ༷་དག་ཆོས་པ་དེ་རྣམ༷ས་ཡིན། ། ལུ༷མ་པའི་ཚལ་ན་གཟུ་ལུ༷མས་(རང་བཟོ་འམ་བབ་ཅོལ་དུ་སྨྲ་བ)མཁན། །རྒྱ༷ང་འཕེན་སྟོན་པ་གད་རྒྱ༷ངས་ཅན།། ཤི༷ག་གིས་ཟོས་ཀྱང་མི་ཤི༷གས་པ། །ཁུ་བའི་འཁྲི༷ག་པ་སྤྲིན་ལྟར་འཁྲི༷གས། །སེམས་མ་ཁུ༷ག་ཚེ་ཁུ༷གས་སུ་ཉལ། །ད་དུ༷ང་སྲེད་པའི་ཡུལ་ལ་དུ༷ངས། །མཆོ༷ང་སོགས་ནོར་ཕྱིར་འགྲོ་ཞིང་མཆོ༷ངས། །གོ༷མ་སྟབས་བདེ་ཡང་བློ་ངན་གོ༷མས། །ཆ༷ང་དང་ཟན་ཆ༷ངས་མ་འཕྲོད་པར། །སྦྱོང་སྨན་དྲ༷ག་པོ་བསྟེན་དྲ༷གས་པས།། སྐྱེ་འག༷ག་བཅས་པའི་སྙན་གྲགས་འག༷གས། །ཆེ༷མ་ཆེམ་སྒྲ་ཡིས་ཁ་ཆེ༷མས་བཞག །གྲོ༷ང་མི་འདུས་ཚེ་གྲོ༷ངས་ཟེར་རོ། །ཡ༷ང་མིན་བརྟན་མཁས་སྤྱན་ཡ༷ངས་ཁྱོད། །འཚ༷ང་རྒྱའི་ཆེད་དུ་དབེན་པར་འཚ༷ངས། ། ན༷མ་ཞིག་བསོད་ན༷མས་སྐྱེ་ཕྱིར་དུ། །བླ༷ང་བྱའི་དགེ་ཚོགས་ཉམས་བླ༷ངས་ནས། །དུས་ལ་བ༷བ་ཚེ་རི་ལས་བ༷བས། །རྩིག་པའི་འགྲམ༷་དུ་འགྲམ༷ས་ཚད་བརྟགས། །རི༷མ་བཞིན་རི༷མས་ནད་གཞོམ་འདོད་དེ། །དཔ༷ག་མེད་ནད་རྐྱེན་བློས་དཔ༷གས་ནས། །སྨྱོ་འབོ༷ག་སོགས་ཀྱི་སྨན་རྣམས་འབོ༷གས། །ལྷག༷་པར་ནད་སེལ་ཕྱིར་དུ་ལྷ༷གས། །འདི་ན་ཕྱུ༷ག་པོའི་ནོར་ཕྱུ༷གས་(ཕྱུགས་རྫི་དང་ཕྱུགས་ནད་ལྟ་བུ)སོགས། །འབྲུག་ལྟར་གྲ༷ག་ཅིང་སྙན་གྲ༷གས་ཆེ། །གཞུ༷ང་དོན་མི་ཤེས་ཡིད་གཞུ༷ངས་(རབ་ཏུ་གྲུབ་པ)པའི། །གྲོ༷ག་མ་ལྟ་བུའི་གྲོ༷གས་མང་ཡང༌། །ཐུན་མོ༷ང་ལས་དང་ཉོན་མོ༷ངས་ཀྱི། །དབང་གིས་ཉམ༷་ཐག་བསོད་ནམས་ཉམ༷ས། །མིག་ལ་ལྡོ༷ང་རོས་(སྨན་གྱི)བྱུགས་ནས་ལྡོ༷ངས(མིག་ལོང་བའི་དོན)། །རྐང་པ་ཆ༷ག་སྟེ་ཟས་ལ་ཆ༷གས། །ཕྲུ༷ག་གུ་རྣམས་ཀྱིས་ལྟོགས་ནས་ཕྲུ༷གས། །གང་ཟ༷ག་དེ་ཡི་མཆི་མ་ཟ༷གས། །ཐ༷བ་ཏུ་སླ་ང་འཛུགས་ཐབ༷ས་དཀའ། །རྐྱེན་ལ་ཐུ༷ག་འདི་ཐུ༷གས་ཀྱི་ཡུལ། །བགྲང༷་(བགྲང་འཕྲེང་ལྟ་བུ)བྱའི་ནད་ཀྱི་གྲངས་བགྲང༷ས་ནས། །སྨན་ལ་རྟོ༷ག་དཔྱོད་ཀྱིས་རྟོ༷གས་ཏེ། ། གཟི༷ག་ཤ་ཆུང་ངུའང་ཐུགས་རྗེས་གཟི༷གས། །ཁ་ས༷ང་བདག་ནི་གཉིད་ས༷ངས་ཏེ། །གཙུ༷བ་ཤིང་གཙུ༷བས་ནས་མེ་སྦར་དུས། །གདུ༷ག་སེམས་ཅན་གྱིས་གདུ༷གས་རྒྱལ་མཚན(ཉིན་མོའི་གདུགས་ལའང་འཇུག)། །བྲག་གི་རྫོ༷ང་གི་ནོར་རྫོ༷ངས་དང༌། །ཁྲག་ཞ༷ག་ཞ༷གས་པ་(འཆིང་བྱེད་ཀྱི་ཞགས་པ)བཅས་པ་བརྐུས། །དེ༷ང་དུས་ཁྱེད་ཅག་གནས་དེར་དེ༷ངས། །ཕྱིན་ཅི་ལོ༷ག་དེ་ལོག༷ས་ཤིག་ཏུ། །མཚོན་གྱིས་དབུ༷ག་སྟེ་སྲོག་དབུ༷གས་ཆོད། །བྱ་གླག༷་སོགས་ཀྱིས་གླག༷ས་ཚོལ་འགྱུར། །སྡི༷ག་ཅན་ཡོངས་ལ་སྡི༷གས་མཛུབ་སྟོན། །མདོག་ན༷ག་གཅོང་རོང་ན༷གས་ཁྲོད་དུ། །སྤྲང་པོས་སྦང༷་མ་ཆུ་རུ་སྦང༷ས། །མགོ་བོ་གྱེན་བསླ༷ང་ཟས་བསླ༷ངས་ནས། །དམའ་བའི་གཤོ༷ང་དང་སྤང་གཤོངས་(སྤང་ལྗོངས)མྱུལ། །བརྩེ་གདུ༷ང་ཉམས་ཏེ་ཤ་ཡིས་གདུ༷ངས། །དཔྱང༷་ཐག་སྣེ་ལ་རྙི་རྣམས་དཔྱང༷ས། །རྩ༷ང་ཐུར་རྩེར་འཁྱུད་རྩ༷ངས་པ་(སྲོག་ཆགས)སོགས། །བུ་ག་དོ༷ག་པོར་འཛིན་གྱིས་དོ༷གས། །ད༷ང་བ་ཅན་ལ་དྭ༷ངས་ཤེལ་དང༌(དྭངས་པའི་མཚོ་ལྟ་བུ)། །ལྷ་ཤིང་ཤུ༷ག་པ་ཤུ༷གས་བསྐྱེད་དེ། །སྣོད་ག༷ང་བཏུས་ནས་ག༷ངས་རིའི་རྩེར། །དྲང༷་པོའི་མི་ཡིས་གྱེན་དྲང༷ས་ནས། །ཆ༷བ་དང་ཟས་ཕུད་ཆ༷བས་ཅིག་(ལྷན་ཅིག)ཏུ། །ཐོ༷ག་མར་ལག་ཏུ་ཐོ༷གས་(མཆོད་རྫས་ཐོགས་པ་ལྟ་བུ)ཏེ་ཕུལ། །བས༷མ་བྱ་བས༷མས་ནས་བསང་བཏང་ཚེ། །གསུ༷ང་སྙན་ཅན་དེས་གསུ༷ངས་ན་མཛེས། ཧ་ཧ་ཧེ་ཧེ་གྲོགས་དག་ལ། །སྤྲོ་བ་བསྐྱེད་པའི་རྩེད་མོ་ཞུ། །འདི་ལྟར་ཚིག་སྦྱོར་བྱས་ན་བློ་གསར་པ་འགའ་ཞིག་གིས་མི་གོ་སྙམ་དུ་གྲོང་ཚིག་དང༌། རང་གཞན་གྱི་བཤད་སྲོལ་དུ་མའི་རྗེས་སུ་ཞུགས་ཏེ། གསུང་རབ་རྣམས་སུ་གྲགས་ཆེ་བའི་ཡི་གེ་འཁྲུལ་གཞི་འབྱུང་སྲིད་པ་རྣམས་དང༌། སྔར་བཤད་ཟིན་པ་འགའ་ཞིག་ཡང་བསྐྱར་གྱི་ཚུལ་དུ་བཤད་པར་བྱའོ། །
    སྨྲས་པ། ཤེ༷ས་བྱའི་མིང་གི་དབྱེ་བ་ཀུན། །ཤེ༷ས་ན་ཚིག་དོན་ཐམས་ཅད་ནི། །ཤེ༷ས་པར་འགྱུར་ཞེས་གསུངས་ཕྱིར་ན། །ཤེ༷ས་རབ་ཆུང་ཡང་འདི་སྐད་སྨྲ། །རྟགས་ཀྱི་འཇུག་པའི་དགོངས་དོན་བཞིན། ། དུས་གསུམ་དབང་གིས་ཐོབ་ཚུལ་སོགས། །ང་ཡིས་གཞན་དུ་བཤད་པ་ལྟར། །རིག་པས་ཡང་ཡང་དཔྱད་ན་ཤེས། །དཔེར་བརྗོད་སྤྲོས་ཀྱང་རྟོགས་མི་ནུས། །འདིར་ནི་མིང་གི་ཆ་ཤས་ལ། །དོགས་པ་སེལ་ཚུལ་མདོར་བསྡུས་བཤད། །
   མཆོག་གི་ར༷བ་དང་སྐྱེས་པའི་ར༷བས། །ཕན་ཚུན་ཐུ༷ག་དང་རྒྱལ་བའི་ཐུ༷གས། །ཡོད་པའི་ཚ༷ང་དང་ལྷ་ཚ༷ངས་པ། །སྨྲ་བའི་གཏ༷མ་དང་བྱུར་བུར་གཏ༷མས།  །ཞིག་པའི་འཇི༷ག་དང་སྐྲག་པའི་འཇི༷གས། །གནམ་ལྕགས་ཐོ༷ག་དང་ཐོ༷གས་པ་མེད། །གདེ༷ང་ཐོབ་པ་དང་མཚོན་ཆ་གདེ༷ངས(གདེངས་ཀ་ཅན་ལ་འང་འཇུག)། །ཚེ༷མ་དྲུབ་དང་ནི་ཞལ་གྱི་ཚེ༷མས། །ཐུར་དུ་ཕ༷བ་དང་ཆང་གི་ཕ༷བས། །ཁང་པའི་སྐས་གད༷ང་ཞལ་ནི་གད༷ངས། །གོས་ཀྱི་འགེལ་གད༷ང་སྐད་ཀྱི་གད༷ངས་(སྙན་པའི་གདངས་ཅན)། །མི་འགྱུར་རྟག༷་པ་རྟག༷ས་མཚན་མ། །འཆིང་བྱེད་སྒྲོ༷ག་དང་སྒྲ་ཆེན་སྒྲོ༷གས། །རྣམ་པའི་རྣམ༷་དང་མང་ཚིག་རྣམ༷ས། །ཐུང་མིན་རི༷ང་དང་མྱུར་བའི་རངས(རིངས་པར་བྱོན་ལྟ་བུ)། །འོས་པའི་རུ༷ང་དང་མ་རུ༷ངས་བདུད། །ལྗིད་མེད་ཡ༷ང་དང་རྒྱ་ཁྱོན་ཡ༷ངས། །ལྷ་ཡི་ཕྱག༷་དང་རྩྭའི་ཕྱག༷ས་མ། །འཕོ༷ང་རྐྱེན་བསླབས་དང་ལུས་ཀྱི་འཕོ༷ངས། །ཁ་དོག་ན༷ག་དང་ནག༷ས་ཀྱི་ཚལ། །སྐུལ་བྱེད་ལྕག༷་དང་སྲ་མཁྲེགས་ལྕག༷ས། །ཉག་པོར་གཉག༷་དང་རིགས་ཀྱི་གཉག༷ས(གཉགས་ཀྱི་རིགས་འཁྲུངས་ལྟ་བུ)། །ཞར་བའི་ལོ༷ང་དང་ལྷའི་ལོ༷ངས་སྤྱོད། །དྲག༷་པོ་ཧ་ཅང་ཐལ་ཆེས་དྲག༷ས། །བ་ལ༷ང་རྒོད་པོ་ལ༷ངས་ཏེ་བྲོས། །ཁུ་བྱུག་གྲག༷་དུས་གྲག༷ས་པ་ཐོབ། །གཏམ་གྱི་དཔ༷ང་པོ་མཐོན་པོའི་དཔ༷ངས། །སྒྱེད་པུའི་ཐ༷བ་ཀ་ཐ༷བས་ཅིག་ཏུ། །མཇུག་གི་གཏང་ར༷ག་ཆེ་བའི་ར༷གས(ཕྲ་རགས་ལྟ་བུ)། །རྟེན་གྱི་དྲུ༷ང་དུ་དྲུ༷ངས་ནས་ཕྱུང༌། །ལྷག༷་མ་ཟོས་དུས་ལྷག༷ས་པ་ཆེ། །ལུས་ཀྱི་རྩི༷བ་ལོགས་འཁོར་ལོའི་རྩི༷བས། ། འཛིན་པའི་གཟུ༷ང་བྱ་སྔགས་ཀྱི་གཟུངས(མི་བརྗེད་པའི་གཟུངས་སོགས)། །དེ་ལས་སླར་ལོ༷ག་ཟུར་གྱི་ལོ༷གས། ། ཁ་དོག་ཁ༷མ་སེར་འཇིག་རྟེན་ཁ༷མས། །རྐང་པའི་གོ༷མ་སྟབས་གོ༷མས་སུ་བཅུག །ལྕགས་ཀྱི་ཐུ་ལུ༷མ་སྨན་ལུ༷མས་དང༌། །སྣོད་ཀྱི་གཞོ༷ང་པ་སྤང་གི་གཞོ༷ངས(ལྗོངས)། །སྒ་ཡི་ཡུ༷ང་བ་(སྒ་སེར)ཡུ༷ངས་ཀར་དང༌། །དགྱེས་བཞིན་གན༷ང་དང་གན༷ངས་ཀྱི་དུས། །ཤུ༷བ་བུར་སྨྲ་དང་གྲི་ཡི་ཤུ༷བས། །གཉིས་ཀྱི་ཟུ༷ང་དང་ལུས་ཟུ༷ངས་བཟང༌། །རྟོགས་དཀའི་ཟ༷བ་དང་གཏིང་རིང་ཟ༷བས། །འཁྱགས་པའི་གྲང༷་དང་བརྩི་བྱའི་གྲང༷ས། །བྲག་གི་ཕུ༷ག་དང་གཏན་གྱི་ཕུ༷གས། །སྟོ༷ང་དང་ཁྲི་ཕྲག་ཟད་ནས་སྟོ༷ངས། །འཕྲིན་གྱི་སྤྲི༷ང་ཡིག་བསྐུར་བའི་སྤྲི༷ངས(བསྲིངས་ཀྱང་འཐད)། །རྐང་ལག་འཁུ༷མ་དང་གོ་བའི་འཁུ༷མས། །ལག་པའི་འདོ༷མ་པ་གསང་གནས་འདོ༷མས(བཤད་པའི་འདོམས)། །ཡི་གེའི་ཚེ༷ག་དང་ལས་ཚེ༷གས་ཆེ(ཕྲན་ཚེགས)། །དྲི་མའི་ཟ༷ག་བཅས་སྟོར་བའི་ཟ༷གས། །དཔངས་ཀྱི་འཕ༷ང་(ཁྲི་འཕང་སོགས)དང་རྒྱང་དུ་འཕ༷ངས། །མཐོང་བའི་རི༷ག་དང་གཏོགས་ཚད་རི༷གས(རིགས་རུས་ཀྱི་རིགས་དང་རིགས་པ་ཡང་དག་སོགས)། །མིག་གིས་མཐོ༷ང་དང་ནམ་མཁའི་མཐོ༷ངས(རྒྱ་མཐོངས)། ། རལ་གྲིས་གཤེ༷ག་དང་བྱོན་པའི་གཤེ༷གས། །ཏིལ་གྱི་ག༷ང་བུ་ཁ་བའི་ག༷ངས། །འདམ་པའི་གད༷མ་ང་ཞལ་ནས་གད༷མས། །བློ་ངོར་འཚ༷མ་དང་མཐོ་འཚ༷མས་པ། །རི་ཡི་ལྕོ༷ག་དང་བློ་ཡིས་ལྕོ༷གས། །ཟ༷ང་ཟིང་དངོས་པོ་ཟ༷ངས་དམར་ལྕགས། །ཞབས་ཀྱི་ལོ༷ང་བུ་(ཆེ་ལོང་དང་ལོང་ཡིད་མེད)འཛོམ་པའི་ལོ༷ངས། །རྩྭ་ཡི་འཇ༷ག་མ་སྦྱོར་འཇ༷གས་(བརྟན་འཇགས)བྱས། །ཞལ་དུ་སྟོ༷བ་དང་ལུས་ཀྱི་སྟོ༷བས། །བརྟག༷་དཔྱད་སྒོ་ནས་ལེགས་བརྟག༷ས་ཏེ། །ནད་བསླ༷ང་དུས་སུ་སྨན་རྣམས་བསླ༷ངས། །ཆང་གི་སྦང༷་མ་རྟ་སྦང༷ས་དང༌། །བཙན་དུ༷ག་གདུས་པའི་དུ༷གས་ཀྱིས་བདུགས། །འཕ༷ག་ནས་ལངས་ཚེ་ཁྱད་པར་འཕ༷གས། །ད༷ང་ག་བདེ་དུས་དྭ༷ངས་སྙིགས་བྱས། །འཐབ་རྩོད་འཁྲུ༷ག་པས་སེམས་འཁྲུ༷གས་ནས། །སྐྱིན་པ་འཚ༷བ་ཚེ་ཁྱོད་བློ་འཚ༷བས། །ཁ་ཤ༷གས་འགྱེད་དང་ཏིང་ཏིང་ཤ༷ག །མང་ཚིག་དག༷་(སྐྱོན་དང་དྲི་མ་དག་པ)དང་ཚིག་བླ་དྭ༷གས། །གཉན་གྱི་ལྷོ༷ག་པ་གདོང་ལྷོ༷གས་དང༌། །ཆུ་རུ་བྱི༷ང་དང་སྔགས་ཀྱི་བྱི༷ངས(དུད་འགྲོ་བྱིངས་ན་གནས)། །ཆ༷ག་གྲུམ་སྣོད་དུ་ཟས་ངན་ཆ༷གས། །དཔལ་གྱི་དབང་ཕྱུ༷ག་དུད་འགྲོའི་ཕྱུ༷གས། །བཀུར་སྟིའི་རི༷མ་གྲོ་(ཉིས་རིམ་སོགས་ཀྱིས་མཚོན)ནད་ཀྱི་རི༷མས། །བོ༷ང་བུའི་ལུས་ཀྱི་བོ༷ངས་ཚོད་ཆུང༌། །འཚོ༷ག་ཆས་དོན་དུ་ཕྱོགས་གཅིག་འཚོ༷གས། །འཁོར་གཡོ༷ག་མང་པོས་ས་སྟེང་གཡོ༷གས། །སྟག་གཟི༷ག་ཁྱུ་ལ་གཟི༷གས་པ་ཡི། །རྫོ༷ང་དཔོན་དེ་ལ་རྫོ༷ངས་ཀྱིས་བརྫངས། །ཁོར་ཡུ༷ག་གནས་སུ་ཡུ༷གས་མོ་(འགོམ་ཡུགས)བསྐྲད། །ཕྱོགས་ཀུན་བས༷ང་གཏོར་གྱིས་བས༷ངས་(སྔོ་བསངས་དང་སྐྱོ་བསངས)སོ། །ཚིག་རྐང་རེ་རེས་དོན་གསུམ་བསྟན། །སྔ་མ་གཉིས་ལ་ཡང་འཇུག་མེད། །ཕྱི་མར་ཡང་འཇུག་ཡོད་པ་ནི། །བདེ་བླག༷་བཙོ་བླག༷་(ཚོས་མཁན)རྣ་བ་བླག༷ས། །འདབ་ཆགས་ཤ༷ང་ཤ༷ང་(བྱ)ཞལ་གྱི་ཤ༷ངས། །སྒྱིད་ལུ༷ག་ར་ལུ༷ག་ཁྲིམས་ཀྱི་ལུ༷གས། །ཁོ༷ང་གི་ཁོ༷ང་ཁྲོ་ཁོ༷ངས་སུ་གཏོགས། །ངམ་གྲོ༷ག་ཆུ་གྲོ༷ག་མཛའ་བའི་གྲོ༷གས། །འད༷བ་གཤོག་འད༷བ་མ་རི་ཡི་འད༷བས། །བ༷ག་མ་བ༷ག་ཆགས་རིམ་གྱི་བ༷གས(བགས་ཀྱིས་ཕྲ་ཞིང་ཞེས་པ་ལྟ་བུ)། །དེང་ས༷ང་ས༷ང་ཉིན་གཟའ་པ་ས༷ངས། །བསྟི་སྟང༷་སྟང༷་སྟབས་བཞུགས་སྟང༷ས་ཅན།། འགས་འཆ༷ག་འགྲོ་འཆ༷ག་སྡིག་སྒྲིབ་འཆ༷གས། །མེ་སྟག༷་ཤ་སྟག༷་ཡས་སྟག༷ས་དང༌། །གསུང་བཅ༷ག་རྡོ་བཅ༷ག་ཞབས་ཀྱིས་བཅ༷གས། །ཁ་དོ༷ག་ཕྲག་དོ༷ག་བློའི་དོ༷གས་པ། །ངན་རྟོ༷ག་ལོག་རྟོ༷ག་སེལ་ཚུལ་རྟོ༷གས། །
    སྨྲས་པ། འདི་ནི་དཀའ་བའི་གནས་མིན་ཡང༌། །ཚེགས་མེད་ཤེས་པ་ཤིན་ཏུ་དཀའ། །ཀུན་གྱིས་རྟོགས་ཕྱིར་ཕྱོགས་གཅིག་ཏུ། །བསྒྲིགས་ལ་མཁས་པས་ཐུགས་མ་ཁྲེལ། །ཡང་འཇུག་ཡོད་མེད་བསྟན་པའི་སྡེ་ཚན་ཏེ་དང་པོའོ།། །།
    ཚིག་རྐང་རེ་རེའི་ནང་ཉིད་དུ། །འདྲ་བ་གཉིས་གཉིས་བསྟན་པ་ནི། །མང་པོའི་རབ་འབྱམ༷ས་འབྱམ༷ས་ཀླས་པ། །རྩེ་གཅིག་བློ་བསྒྲི༷མས་སྲད་བུ་བསྒྲི༷མས། །མགོ་ཡི་ཐོར་ཚུ༷གས་ཤ་ཡི་ཚུ༷གས། །དུས་ཀྱི་མད༷ངས་སང་ཚོན་གྱི་མད༷ངས། །ཟད་པའི་གཏུ༷གས་དང་ཞབས་ལ་གཏུ༷གས། །ནད་ཀྱི་སྐྱ་རྦ༷བ་རྦ༷བ་རྡོ་འདྲིལ། །ནགས་ཀྱི་ཀླུ༷ང་དང་ཆུ་ཡི་ཀླུ༷ང༌། །བཟོད་དཀའི་འོ་བརྒྱ༷ལ་དྲན་མེད་བརྒྱ༷ལ། །མིག་གི་ལྟ་སྟང༷ས་བློའི་འཛིན་སྟང༷ས། །ཚ༷གས་སུ་ཆུད་དང་ཆུ་ཡི་ཚ༷གས། །ནམ་མཁའི་གློང་(ཀློང་)དང་ཆུའི་རྦ་གློང་(ཀློང༌)།། བསྒོ་བ་རྣར་གཟོ༷ན་ཆུད་གཟོ༷ན་དང༌། །འབུབས་པའི་སྦྲ༷་དང་གཙང་སྦྲ༷་དང༌། །ཧམ་པའི་རྔ༷མས་(སྲོག་ལ་རྔམས་ལྟ་བུ)དང་འཐུག་པོའི་རྔ༷མས། །དུཿཁའི་གདུ༷ང་བ་རུས་ཀྱི་གདུ༷ང༌། །སོལ་བའི་མག༷ལ་མེ་ཡ་མག༷ལ་དང༌། །གཅན་གཟན་སྟག༷་དང་ཤིང་སྟག༷་པ། །ང་རྒྱལ་རྒྱ༷གས་པ་ཟས་ཀྱི་རྒྱ༷གས། །ཁལ་བཀ༷ལ་སྐུད་པའི་སྲད་བུ་བཀ༷ལ། །འཁྲུག་ལོང་སྐྱོ་ངོག༷ས་འཇུག་ངོག༷ས་བདེ། །འཐག་རྒྱུའི་ཐག༷ས་དང་ཚེམས་ཐག༷ས་བཟང༌།། འཐབ་ཀྲོ༷ལ་ཅན་དང་ཕུང་ཀྲོ༷ལ་དང༌། །རྟ་ཡི་སྲབ༷་དང་འཐུག་མིན་སྲབ༷། །རྨ་བྱའི་མདོ༷ངས་དང་དཔྲལ་བའི་མདོ༷ངས། །ནད་ཀྱི་མེ་དབ༷ལ་ཕུར་བའི་དབ༷ལ(རྩེ་མོ)། །རྒ་བས་ལུས་ཉམ༷ས་གར་གྱི་ཉམ༷ས། ། སྐྲངས་པའི་རྣག་བརྟོ༷ལ་སྤྱི་བརྟོ༷ལ་(ཐ་ཤལ)ཅན། །སྐ་རགས་ལྕག༷་བོད་རེའུ་ལྕག༷་དང༌། །སེ་གོལ་གཏོ༷གས་དང་ཕྱོགས་སུ་གཏོ༷གས། །མུ་སྟེགས་གཟེ༷གས་གཟན་ཆུའི་གཟེ༷གས་མ། །རི་མོའི་ཚ༷ངས་ཐིག་ཚ༷ངས་སྤྱོད་དོ། །
    འདྲ་བ་གསུམ་གསུམ་བསྟན་པ་ནི། །མེ་ཏོ༷ག་ལོ་ཏོ༷ག་ནོར་བུའི་ཏོ༷ག །ཅི༷ག་ཤོས་ཁ་ཅི༷ག་ཐང་ཅི༷ག་དང༌། །གླེ༷གས་བམ་གླེ༷གས་བུ་སྒོ་གླེ༷གས་དང༌། །གཟུགས་བརྙན༷་སྒྲ་བརྙན༷་བརྙན༷་པོའི་གོས། །ཉམ༷་ང་ཉམ༷་ཆུང་ཉམ༷་ཐག་དང༌། །གཏན་ཚི༷གས་དུས་ཚི༷གས་ལྷུ་ཡི་ཚི༷གས། །ལྐོ༷ག་གྱུར་ལྐོ༷ག་མ་ལྐོ༷ག་ཤལ་དང༌། །ཏོ༷ག་སྒྲ་ཞབས་ཏོ༷ག་ཟ་མ་ཏོ༷ག །ལ༷ག་པ་རྩ་ལ༷ག་ཁོ་ལ༷ག་ཡངས། །ཇི༷་ལྟར་ཇི༷་སྲིད་ཇི༷་སྙེད་དང༌། །རྣམ༷་མང་རྣམ༷་གྲངས་རྣམ༷་གཞག་དང༌། །ལྡེ༷་གུ་ལྡེ༷་མིག་མིང་གི་ལྡེ༷། །ཕྱིང་གཟ༷ར་(ཕྱིང་བའི་སྟན་གྱི་མིང)རི་གཟ༷ར་གཟ༷ར་བུ་དང༌། །ན་བཟ༷འ་བཟ༷འ་མི་བཟ༷འ་བའི་ཟས། །ཆ༷བ་འོག་ཆ༷བ་ཤོག་ཆ༷བ་སྒོ་དང༌། །(ལྕགས་ཀྱི)སླ་ང༷་(པུས་མོའི)ལྷ་ང༷་བྱའི་སྒོ་ང༷༌། །གཡ༷ང་ས་གཡ༷ང་གཞི་དཔལ་གྱི་གཡ༷ང༌། །ཡི༷་ཆད་ཡི༷་རང་ཡི༷་དམ་ལྷ། །ཟླ༷་གམ་ཟླ༷་བ་འགྲན་ཟླ༷་བྲལ། །རྒན་ར༷བས་སྔ་ར༷བས་ཚེ་ར༷བས་སོ། ། 
    སྨྲས་པ། ཤེས་པར་སླ་བ་ཐམས་ཅད་ཀྱི། །འགོ་ཕྱུང་ཙམ་ཞིག་འདི་རུ་སྨྲོས། །རེའུ་མིག་རྒྱས་བསྡུས་གཉིས་སུ་ནི། །དཀའ་གནད་ཕལ་ཆེར་བཀོད་ཟིན་ཏོ། །འདྲ་བའི་ཡི་གེ་བསྟན་པའི་སྡེ་ཚན་གཉིས་པའོ།། །།
    འདྲ་བ་མིན་ཡང་བརྗོད་ཚུལ་གྱིས། །ཡི་གེ་ནོར་འཁྲུལ་འབྱུང་བ་ནི། །དྲང་པོར་བསྲང༷་དང་ཡུན་རིང་བསྲིང༷༌། །རང་གིས་བསྟེ༷ན་དང་རང་ལ་བརྟེ༷ན། །ནམ་མཁའི་དབྱི༷ངས་དང་སྙན་པའི་དབྱང༷ས། །རྣོ་བའི་གྲི༷་དང་ཞིམ་པའི་དྲི༷། །བརྗོད་པའི་གཏམ་གླེ༷ང་རི་རབ་གླི༷ང་(འབུད་པའི་གླིང་བུ)། །ལུས་ཀྱི་མགོ༷་དང་ཐོག་མའི་འགོ༷ །གོ་འཕང་བརྙེ༷ས་དང་གཞན་ལ་བརྙས༷། །ས་བདག་ཀླུ༷་དང་སྙན་པའི་གླུ༷། ། མིང་པོའི་སྲི༷ང་མོ་འཇལ་བྱེད་སྲང༷་(ལམ་སྲང)། །རྒྱལ་པོས་བཀྲབ༷ས་དང་ལྕག་གིས་བྲ༷བ། །ལུས་ཀྱི་པ༷ང་(མའི་པང་ན་བུ་ཆུང་གནས)དང་མགྱོགས་པའི་བ༷ང༌། །ཆུང་ངུའི་ཕྲ༷ན་དང་འབངས་ཀྱི་བྲ༷ན། །བྱ་བ་བྱས༷་ཚེ་བྱེ༷ས་སུ་བསྡད། །ཟས་ཀྱིས་འགྲ༷ངས་ནས་འགྲེ༷ང་མ་ནུས། །ལྡ༷ང་འདུག་མི་ཤེས་མཁའ་ལ་ལྡི༷ང༌། །རྡ༷ང་ལ་བཏགས་ཀྱང་གཞན་ལ་སྡ༷ང༌། །སྒྲ་ཡིས་བརྡ༷་བྱེད་ལས་བད༷འ་མཁན། །རིན་གྱིས་བླུ༷ས་(ཉོས་པའི་དོན)ནས་བདག་གིས་བསླུ༷ས། །འབུད་པའི་ཆོས་དུང༷་བཙོན་གྱི་དོང༷༌། །འཐས་པའི་ས་བརྐོ༷ས་དཔོན་པོར་བསྐོ༷ས།། རྐུན་མས་བརྐུ༷ས་དང་ཚོན་རྩི་བསྐུས༷། །མི་རོ་ར༷ངས་པོ་ཤིང་ལྟར་རེ༷ངས། །ནམ་མཁའི་གློ༷ག་དང་གླེགས་བམ་ཀློ༷ག །རྩུབ་མོའི་ཚིག་བརླང༷་དུལ་བའི་བརླིང༷༌། །ཡིད་ཆེས་རྟོ༷ན་པ་(རྟོན་པ་བཞི་ལྟ་བུ)ཆོས་སྟོ༷ན་པ།། གྱེན་དུ་བཏེ༷ག་དང་བསྲུང་སྐུད་བཏ༷གས། །གྲངས་ཀྱི་བརྒྱ་སྟོ༷ང་མདའ་ཡི་ལྟོ༷ང༌། །མཐུན་པའི་རྐྱེ༷ན་དང་འཕོང་གི་སྐྱེ༷ན། །རྒོལ་བའི་ཀླན༷་ཀ་ལྷན་པ་གླན༷། །ལམ་གྱི་འཕྲ༷ང་དང་སེམས་ལ་འཕྲེ༷ང༌། །གཞུ་བདུང༷ས་རྔ་ལ་དབྱུག་གུས་བརྡུང༷ས། །ནང་ཁྲོལ་རྒྱུ༷་མ་གཡོ་སྒྱུ༷་མཁན། །འགོར་བའི་དུས་འགྱང༷ས་རྩལ་གྱིས་འགྱིང༷༌། །ལོག་འཚོའི་ཁ་གས༷ག་རྡོའི་གསེ༷ག་མ། །ནང་ནས་ཕྱིར་ཕྱུ༷ང་བརྟེན་ནས་བྱུ༷ང༌། །འཛིན་བྱེད་རྙི༷་དང་རེག་བྱ་སྙི༷། །ལུག་གི་བལ་རྨེ༷ལ་སྒ་ཡི་རྨེ༷ད། །ཐོ་ར༷ངས་འདས་ནས་སྐྱ་རེ༷ངས་ཤར། །སྡིག་པ་སྤོ༷ང་དང་ཕུང་པོར་སྤུ༷ངས། །ཕྱི་དྲོའི་དགོ༷ངས་དང་མཚན་མོའི་དགུ༷ང༌། །མཛེས་པའི་སྡུ༷ག་དང་ཐབས་རྡུ༷གས་པ། །འགྲོད་ལམ་བག༷གས་དང་མནའ་ཚིག་བསྒ༷གས། །འཐག་པའི་ཕྱེ༷་མ་རྡོའི་བྱེ༷་མ། །མཁའ་ལ་རྒྱན་བྲེ༷ས་ལྟོགས་པའི་བཀྲེ༷ས། ། སྐད་ཀྱི་གཟེ༷ངས་བསྟོད་གྲུ་གཟི༷ངས་བསྡམས། །དར་བའི་བདོ༷་(སྙིགས་མ་ལྔ་བདོ་ལྟ་བུ)དང་སྐུ་ལ་བསྡོ༷། །ཞགས་པའི་ཐ༷ག་པ་ཁུར་ཆེན་ཐེ༷ག །མིག་གིས་བལྟ༷ས་དང་རྒྱས་པའི་བརྟ༷ས། །བཟང་པོའི་ལེ༷གས་དང་ཞེ་སའི་ལ༷གས(ཡོད་པའམ་ཡིན་པའི་དོན་ལའང་འཇུག་པ་ཡོད)། །དྲི་མ་འད༷ག་དང་གྱེན་དུ་འདེ༷གས། །བསྐྱར་ནས་བལྡབ༷ས་དང་ཞབས་གཉིས་བརྡབ༷ས། །རིན་ཆེན་སྤྲུ༷ག་དང་རལ་བ་སྤྲུ༷གས། །ཡ་རབས་དྲ༷་མ་ཤིང་གྲ༷་མ། །པ༷གས་པ་དང་ནི་ཤུན་ལྤ༷གས་པ་(གཞི་དང་འབྲེལ་མ་འབྲེལ་གྱི་ཁྱད་པར)སྲབ། །དོམ་ལྤ༷གས་དོམ་གྱི་པ༷གས་པ་(རྣམ་དབྱེ་དྲུག་པའི་སྒྲ་ཡོད་མེད་ཀྱི་ཁྱད་པར)ནག །ཕྱོགས་གཅིག་སྡུ༷ད་དང་སྐོམ་སྐྱེམས་ལྡུ༷ད། །ཁ་དོག་གས༷ལ་དང་མུན་པ་བས༷ལ། །ལུས་ལ་གོས་བགོ༷་བཤད་པའི་བསྒོ༷། །མགྲོན་པོའི་འགྲུ༷ལ་པ་རུལ་འགྱུར་འདྲུ༷ལ། །ས་ལ་འདྲུ༷ད་དང་བསླུ་བའི་འདྲི༷ད། །བསྟན་ལ་མཇ༷ལ་དང་བློ་ཡིས་འཇ༷ལ། །ཕན་ཚུན་འབྲེ༷ལ་དང་གཞུང་དོན་འགྲེ༷ལ། །གང་ལ་གང་འཚ༷མ་ཕྱོགས་ཀྱི་མཚ༷མས། །བརྒྱབ་པའི་བརྡེ༷ག་དང་ཡོད་པའི་བདོ༷ག །ངལ་བའི་དུ༷བ་དང་རུང་བའི་བཏུ༷བ། །ནོར་བའི་ལམ་གོ༷ལ་གཡོག་སོགས་བཀོ༷ལ། །ཁང་པའི་བར་ཁྱ༷མས་འཕྱན་པའི་འཁྱ༷མས། །ཟད་པའི་འབྲི༷་དང་ཡི་གེར་འ༷དྲི། །དུས་ཀྱི་བསྐལ༷་བ་ཟས་ཀྱི་སྐལ༷། །འགྲོ་བའི་མཆི༷་དང་ཡོད་པའི་མཆི༷ས། །ལུས་ཀྱི་ལྒང༷་བ་རི་ཡི་སྒང༷༌། །མཁས་པའི་མཛ༷ངས་པ་སྐྲ་སོགས་འཛི༷ངས། །བཟོད་དཀའི་མི་བཟ༷ད་ཟ༷ད་མི་ཤེས། །ཉེ་བའི་བཏུ༷ད་དང་དགྲ་བོ་བཏུ༷ལ། །ཕྱི་བཤོ༷ལ་མཁན་དེས་སྣོད་ཆུས་བཤ༷ལ། །ཞི༷ང་གི་ཐོང་གཤོལ་རྔམས་ཞེ༷ང་ཆེ། །སྨྲ་བའི་ངག་ལྐུ༷གས་རྒྱལ་འགུགས་སྐུ༷གས། །འཕྲ༷ལ་གྱི་དོན་དང་ཕན་ཚུན་འཕྲ༷ད། །ཆུ་ཡིས་འཁྲུ༷ད་དང་ནོར་བའི་འཁྲུ༷ལ། །ཆོས་ལུགས་གཤ༷འ་མ་འགབ་ཀྱི་གཤ༷མ། །བྱས་པའི་བགྱི༷ས་དང་བྱེད་པའི་བགྱི༷ད། །ལུས་ཀྱི་རྔུ༷ལ་ཆུ་རིན་ཆེན་དངུ༷ལ། །གསོ༷ང་པོར་སྨྲས་ཏེ་ནེའུ་གསི༷ང་དུ། །ན་ཚོད་བགྲེ༷ས་ཀྱང་བགྲོ༷་གླེང་བྱེད། ། རི་བོའི་གཏོ༷ས་ཙམ་གཏ༷འ་མར་འཇོག །བཞོ༷ན་པ་གླང་ཆེན་ཐལ་ཀར་ཞོ༷ན། །ཟློ༷ག་པ་བྱས་ནས་རྩོད་པ་བཟློ༷ག །རྒྱལ་བའི་བསྟ༷ན་པ་བརྟ༷ན་པར་བྱས། །འབད་རྩོ༷ལ་ཅན་དེས་བཀའ་སྩོ༷ལ་ཅིག །དོང་དུ་བྲུ༷བས་དང་དྲས་དྲུ༷བས་དང༌། །སྔ་དྲོ༷་ཕྱི་དྲོ་ནས་སྲན་གྲོ༷། །ལྷན་ཅིག་འགྲོ༷གས་དང་འབྲོ༷ག་དགོན་པ། །བཀྲ༷ག་མདངས་རྒྱས་ཕྱིར་སྐྲ་རྣམས་བྲེ༷གས(རེགས་ཀྱང་ཟེར)། །ལུས་ཀྱི་ལྦ༷་བ་སྦ༷་བར་བྱ། །ཤེས་པའི་འཚ༷ལ་དང་ཚོན་རྩིའི་མཚ༷ལ། །སྙན་པའི་སྒྲ༷་དང་མི་མཐུན་དགྲ༷། །གྲངས་ཀྱི་ལྔ༷་དང་བརྡུང་བྱའི་རྔ༷། །མང་ཚིག་སྙེ༷ད་(ཇི་སྙེད་དང་དེ་སྙེད་ལྟ་བུ)དང་ནོར་རྫས་རྙེ༷ད། །གཡོ་བའི་འགུ༷ལ་དང་མགྲིན་པའི་མགུ༷ལ། །ཆུ་ཡི་ལྟེ༷ང་ཀ་རྟི༷ང་པ་ཡངས། །ཚིག་རྐང་རེ་རེའི་ནང་ཉིད་དུ། །འདྲ་མིན་གཉིས་གཉིས་བསྟན་ཟིན་ཏོ། ། 
    རང་དང་རང་འདྲ་ཕན་ཚུན་ལ། །ནོར་བར་དོགས་ནས་རྟགས་བྱས་པ། །དེ་ལ་ཝ་བཏགས་ཟེར་ཏེ་དཔེར། །ཀྭ་ཡེ་གྲྭ་པ་སྨན་པ་ཡིས། །ཤྭ་བའི་གྭ་དོར་རྭ་སྣ་ཚོགས། །ལན་ཚྭ་ཟྭ་ཚོད་དྭ་བའི་འབྲུ། །རི་དྭགས་བསེ་རུའི་ཉྭ་ཤ་བཅས། །ཞྭ་དང་ལྭ་བ་བཙོངས་ནས་ཉོས། །ཡི་དྭགས་ལྟ་བུའི་དྭ་ཕྲུག་(ཕ་མ་ཤི་བའི་བྱིས་པ)གིས། །ཤྭ་འོད་ཆུ་ཁར་བྱ་ཁྭ་ཏ། །འཕུར་མ་ནུས་པ་བཟུང་ལྟ་བུ། །
    ཕན་ཚུན་ལ་ལྟོས་ཆུང་ངུ་ལ། །གུ་བུ་འུ་གསུམ་འཇུག་སྟེ་དཔེར། །དབྱུག་གུ་ཕྲན་བུ་བེའུ་སོགས། །འདི་འདྲ་སྦྱར་བ་ཤིན་ཏུ་མང༌། །མིང་གི་ཆ་ཤས་འགའ་ཞིག་ཏུ། །ཆུང་ངུ་མིན་ཡང་དེ་གསུམ་འཇུག །ཕ་གུ་གཅེར་བུ་དྲེའུ་སོགས། །སྦྱོར་ཚུལ་དེ་རྣམས་རྟོགས་པར་སླ། །
    བཅུ་ནས་བཅུ་དགུའི་བར་དག་དང༌། །བཞི་བཅུ་ལྔ་བཅུ་དགུ་བཅུ་ལ། །བས་འཕུལ་ཡོད་ཅིང་སུམ་ཅུ་དང༌། །དྲུག་ཅུ་བདུན་ཅུ་བརྒྱད་ཅུར་མེད། །ཆིག་བརྒྱ་ཉིས་བརྒྱ་སུམ་བརྒྱ་དང༌། །ཆིག་སྟོང་སོགས་ལ་གས་འཕུལ་སྤང༌། །ཆིག་རྐྱང་སོགས་ལ་རིགས་འགྲེའོ། །
སྨྲས་པ། སྔ་ཕྱིའི་བཀས་བཅད་(རིམ་བཞིན་བཀས་བཅད་གསུམ་མཛད་པར་གྲགས)དབང་གིས་ནི། །ཡི་གེའི་བཤད་སྲོལ་དུ་མ་བྱུང༌། །དག་ཡིག་ངག་སྒྲོན་ནས་གསུངས་པའི། །མིང་གི་སྦྱོར་ཚུལ་ཀུན་ཀྱང་འཐད། །འདྲ་མིན་ཡི་གེ་བསྟན་པའི་སྡེ་ཚན་ཏེ་གསུམ་པའོ།། །།
    རྣམ་དབྱེ་དང་ནི་ཚིག་ཕྲད་དང༌། །བརྡ་དང་གྲོང་ཚིག་མངོན་བརྗོད་སོགས། །འདྲེས་པས་ཡི་གེ་སྣ་ཚོགས་བྱུང༌། །རྒྱལ་པོའི་ཞལ་ལ་གསེར་ཞལ་ཟེར། །དེ་ལ་འབུལ་ཕྱིར་གསེར་སྐྱེམས་དང༌། །བླ་ནི་སྟོད་དང་མཐང་ནི་སྨད། །བློ་གོས་མཐང་གོས་ཟེར་བ་ལྟར། །འདོད་རྒྱལ་མིང་རྣམས་མ་གཏོགས་པའི། ། ཆོས་ཀུན་མིང་དོན་ཤེས་དགོས་ན། །དག་ཡིག་རྣམས་ལས་གསུངས་པ་ཡི། །བརྡ་སོགས་དབྱེ་བ་ཅུང་ཟད་བཤད། །ཚར་དུ་དངར་བ་བསྒྲིགས་པའི་མིང༌། །འཕྱང་མོ་ཉུག་ནི་ཐེ་ཚོམ་དང༌། །གོར་མ་ཆག་ནི་ཐེ་ཚོམ་མེད། །ས་སྒྲེ་བོ་ནི་ས་རྗེན་དང༌། །བརྟུལ་ཕོད་པ་ནི་སྙིང་སྟོབས་ཆེ། །འཇུངས་པ་ཞེན་ཆགས་ཆེ་བ་དང༌། ། ཕྱ་ལེ་བ་ནི་ངོས་མཉམ་པ། །འབེལ་གཏམ་ཡང་དག་གཏམ་གྱི་མིང༌། །མི་འགོང་བ་ནི་མི་ཞུམ་པ། །ཡ་མ་བརླ་ནི་སྙིང་པོ་མེད། །བྲུ་ཚ་བ་ནི་བཀྲེས་པ་དང༌། །བྲོ་འཚལ་བ་ནི་ནད་པའི་མིང༌། །ཉིང་ཤ་ཞེས་པ་རང་གི་ཤ །བསླན་པ་ཕྱོགས་སུ་གཏོགས་པ་དང༌། །དཀྱེལ་ཆེ་བ་ནི་ཁོང་ཡངས་པ། །སླད་བཞིན་འབྲང་ནི་ཕྱི་བཞིན་འབྲང༌། །བྱ་མ་རྟ་ནི་ཕོ་ཉའི་མིང༌། །བདུད་ཀྱིས་བརླམས་པ་བསྐྱོད་(བདུད་ཀྱིས)པའི་དོན། །མནོག་ཆུང་བ་ནི་ཁེ་ཆུང་བ། །བསྙུངས་པ་ཆུང་ངུར་བྱས་པ་དང༌། །ཡ་ལད་ཅེས་པ་གོ་ཆ་དང༌། ཕྲུ་མ་(མངལ་གྱི་ཕྲུ་མ)དམག་སྒར་སོགས་ལ་འཇུག །རྔོ་མི་ཐོགས་ནི་མི་ནུས་པ། །མཆིག་དང་མཆིག་གུ་ཡས་མས་གཏུན། ། ལྡོམ་བུ་བ་ནི་བསོད་སྙོམས་པ། །འཁོས་ཁ་ཆུང་བ་ཁ་ཐབས་ཆུང༌། །ལག་གི་བླ་ནི་(དགེ་འདུན་སྤྱིའི)ལས་བྱེད་པ༑ ༑འབྲོངས་པ་ཉེ་བར་བསྟེན་པ་དང༌། །དམུས་བྱུང་བ་ནི་ཡི་ཆད་པ། །གམ་(མཁས་པའི་གམ་དུ་ཞེས་པ་ལྟ་བུ)ནི་དྲུང་ངམ་མདུན་གྱི་དོན། །གཏོལ་མེད་པ་ནི་རྒྱུས་མེད་དང༌། བྱས་པ་གཟོ་བ་དྲིན་གཟོ་བ། །ལུས་མཚག་བཟང་བ་ལུས་ཉམས་རྒྱས། །ག་གེ་ཡུལ་གྱི་སྤྱི་མིང་དང༌། །ཆེ་གེ་གང་ཟག་སྤྱི་ཡི་མིང༌། །སྡོང་གྲོགས་གྲོགས་ཀྱི་མིང་ཡིན་ནོ། །
    བཀ༷ར་བཏ༷གས་ཁྲིམས་བསྒྲགས་ཡོ༷ལ་གོ༷་སྣོད། །བ༷ས་པ༷་(ལུས་ཀྱི་ཤ་བས་ཤིང་ཞེས་པ་ལྟ་བུ)ཟད་པ་མུ༷་ཅོ༷ར་རྫུན། །བརྒྱ༷ད་བཀ༷ག་བཀའ་བཀྱོན་དམ༷་རྒྱ༷་ཁྲིམས། །དབུ༷་རྨོ༷ག་དབུ་འཕང་བྱུ༷ར་མྱ་ངན། །གཡ༷ར་ད༷མ་དམ་བཅའ་ཉེ༷་རེ༷ག་ཁྲུས། །བསྟི༷་བ༷་ངལ་གསོ་བཤུ༷ལ་ནི་ལམ། །གོ༷་ར༷་བཙོན་ར་སྔོ༷ན་སྐྱེ༷ས་གཅེན། །མཆི༷ལ་བ༷་ལྕགས་ཀྱུ་རྗེ༷ས་སྐྱེ༷ས་གཅུང༌། །བརྐ༷མ་པ༷་འདོད་ཆགས་དཀོ༷ར་ནི་ནོར། །ཚ༷མ་རྔ༷མས་འཇིགས་སྟངས་གན༷མ་རུ༷་གཞུ། །གཟོ༷ད་མ༷་དང་པོ་ཉ༷ག་ཕྲ༷ན་མདའ། །གཅ༷མ་བུ༷་བཅོས་མ་འཁུ༷་བ༷་འགྲན། །བཀ༷འ་མཆི༷ད་གླེང་མོ་ཅོ༷ག་ནི་ཀུན། །སླ༷ད་རོ༷ལ་ཕྱི་རོལ་བྲོ༷་ནི་མནའ། །མཆེ༷ས་པ༷་ཁས་ལེན་མཆེ༷ལ་བ༷་ཞེན། །དོ༷་ཀེ༷ར་ཐོར་ཅོག་དབྱི༷ག་ནི་ནོར། །སྒྲེ༷ན་མོ༷་གཅེར་བུ་འདྲེ༷ན་བྱེ༷ད་མིག །རླི༷ད་བུ༷་རྐྱལ་བ་བྲ༷ང་འགྲོ༷་སྦྲུལ། །རེ༷ད་པ༷་གྲུབ་པ་རོ༷ད་པ༷་གོས། །ཀྱ༷ལ་ཀ༷་ཀུ་རེ་ཉོ༷ད་པ༷་ཟས། །གོ༷ར་མོ༷་སྡང་སེམས་གོ༷ར་མ༷་རྡོ། །བསྐྲུ༷ན་པ༷་བསྐྱེད་པ་སྒྲུ༷ན་པ༷་འགྲན། །བག༷མ་པ༷་ཉམས་སད་སྒ༷མ་པ༷་ཟབ། །སི༷མ་པ༷་བདེ་བ་སྨེ༷་སྡུག་བསྔལ། །ལྟོ༷་འཕྱེ༷་ལྟོ་འགྲོ་འཕྱེ༷་བ༷་འགྲོ། །བརྣ༷བ་པ༷་འདོད་པ་བརྣ༷ག་པ༷་བསམ། །བསྙེ༷ལ་བ༷་བརྗེད་དང་མཉེ༷ལ་བ༷་ངལ། །འུ༷བས་པ༷་འདུས་པ་སྟུ༷ག་པོ༷་འཐུག །འཕྱ༷ར་གཡེ༷ང་རྣམ་གཡེང་གྱ༷་བ༷་ཉམས། །བརྟུ༷ལ་བ༷་འཇམ་པ་བརྩེ༷ན་པ༷་རོལ། །ཅོ༷་འདྲི༷་མཐོ་མཚམས་རྩ༷་ལ༷ག་གཉེན། །མཁྱུ༷ད་སྤྱ༷ད་མན་ངག་བད༷འ་བ༷་ཞིམ། །ར༷ངས་པོ༷་རིལ་པོ་དབྲོ༷ག་ནི་འཕྲོག །གྱ༷་ཚོ༷མ་མ་བརྟགས་ཞུ༷གས་ནི་མེ། །དཀ༷ར་ཆ༷ག་ཐོ་ཡིག་འཛོ༷ལ་བ༷་འཆུག །སྦྲེ༷བས་པ༷་སྐེམ་པ་འདི༷་ཀོ༷་འདི། །ཕྱ༷ག་བརྙ༷ན་འཁོར་གཡོག་འགེ༷མས་པ༷་འཇོམས། །ཐེ༷ར་ཟུ༷ག་འགྱུར་མེད་འཛེ༷ར་བ༷་ཟེར། །ཞ༷ལ་ལྕེ༷་ཆད་པ་སྒོ༷་འཕ༷ར་(སྒོ་གླེགས་ཀྱང་སྒོ)སྒོ། །ལྟ༷ག་འོ༷ག་གོང་འོག་འཛུ༷ད་པ༷་འཇུག །འཁྲུ༷ན་རི༷ང་དཀྱུས་རིང་ཟ༷ང་ཟི༷ང་ནོར(ནོར་གྱི་སྤྱི་མིང)། །བཟ༷འ་ཚོ༷་བཟའ་མི་གན༷འ་ནི་སྔོན། །སུ༷ག་པ༷་ལག་པ་རོ༷་འཛི༷ན་ལྕེ། །དྲི༷་བསུ༷ང་དྲི་ཞིམ་དང༷གས་ནི་ངག །གཙུ༷ག་ལ༷ག་སྡེ་སྣོད་ལེ༷གས་བྲི༷ས་ལྷ། །ཚི༷་གུ༷་འབྲས་བུ་བསྙུ༷ན་ནི་ནད། །ཟི༷ལ་དང༷ར་བདུད་རྩི་ཀུ༷ན་གས༷ལ་མཁའ། །དཀོ༷ས་ཐ༷ག་ཉམ་ཐག་ཆུ༷་འཛི༷ན་སྤྲིན། །ཕྱི༷་མོ༷་རྩ་བ་ཉ༷ལ་འགྲོ༷་ཆུ། །གཏི༷ང་ཕྱི༷ན་དཔྱིས་ཕྱིན་དྲི༷་བཞོ༷ན་རླུང༌། །གསེ༷ག་ཤི༷ང་འཁར་གསིལ་ཟོ༷ལ་ནི་སྒྱུ། །གྱི༷མ་ཤི༷ང་རོལ་མོ་ཀ༷་ཆ༷འང་ནོར། །མི༷་ང༷ས་རིམས་ནད་དབ༷ང་གཞུ༷་འཇའ། །ཕོ༷་ལོ༷ང་གྲུ་གུ་དཔྱ༷་ནི་ཁྲལ། །བཀྲ༷བས་པ༷་འདམས་པ་ཆུ༷་མཐོ༷ངས་གནམ། །ཉེ༷ར་བསྡོ༷གས་སྟ་གོན་སྲེ༷ག་ཟ༷་མེ། །ལ༷ག་ལྡ༷ན་གླང་ཆེན་བ༷ལ་ལྡ༷ན་ལུག ། བཀུ༷མས་པ༷་བསད་པ་འགུ༷མ་པ༷་འཆི། །ན༷ན་ཏུ༷ར་ནན་ཏན་སྤྲི༷ན་བཅུ༷ད་ཆར། །ད༷ལ་བ༷་ཁོམ་པའི་མིང་ཡིན་ནོ། ། 
    དོན་གཅིག་མིང་གཉིས་ཙམ་གྱིས་བསྟན། །གཉིས་པོ་ཕན་ཚུན་གཞི་མཐུན་དུ། རྣམ་དབྱེ་དྲུག་པས་སྟོན་ཏེ་དཔེར། །བཤད་པ་སྦྲོན་པ་སྦྲན་པ་ནི། །བཤད་པའི་མིང་ཡིན་དེ་བཞིན་དུ། །འོག་མ་རྣམས་ལ་སྦྱར་བར་བྱ། །ངོམས་པའི་སྤྱོམས་དང་བསྡིགས་པའི་སྤྱོས། །དམན་པའི་གྱི་ན་བདེན་པའི་མད། །འགྲོ་བའི་འདོང་དང་བཞུགས་པའི་གཞེས། །བཅོམ་པའི་བཅིལ་དང་ཞིག་པའི་དྲལ། །འཁྱོགས་པའི་ལྡེམ་པོ་འཇིགས་པའི་བསྙེངས། །བརྗེད་པའི་བསྐྱུད་དང་བསྐྲད་པའི་སྤྱུགས། །བརྩོན་པའི་བརྟུན་པ་འགྱངས་པའི་བུལ། །ཆུང་ངུའི་བསྐྱུངས་དང་ཁུང་བུའི་རླུབས། །བཟང་པོའི་བསོད་པ་ཉེས་པའི་ནོངས། །བྱིན་པའི་བསྟབས་དང་མཆོད་པའི་བརྔན། །འཁྲིད་པའི་བཀྲི་བ་ཁྲོ་བའི་བཀྱོན། །སོང་བའི་བྱེར་བ་འགྲོ་བའི་འབྱེར། །སྦེད་པའི་འཆབ་དང་སྦས་པའི་བཅབས། །གཡར་བོའི་བརྙན་པོ་ལེན་པའི་ནོད། །དབུལ་བའི་བཀྲེན་པ་སྟ་ཟུར་དཔྱི། །དེས་པ་འཇམ་པ་སོགས་ལ་འཇུག །དཔལ་གྱི་དབང་ཐང་ཆེ་བ་ནི། །བསོད་ནམས་སྐལ་བ་ཆེ་བའི་མིང༌། །ཉེ་ཞོ་མེད་པ་སྐྱོན་མེད་པ། །གྱ་ནོམ་པ་ནི་ཕུན་སུམ་ཚོགས། །སྒྲིན་པོ་མཁས་པའི་མིང་ཡིན་ནོ། །
    སྨྲས་པ། གསར་རྙིང་བརྡ་དང་རྒྱ་བོད་སྐད། །མངོན་བརྗོད་ལ་སོགས་ཤེས་འདོད་ཀྱང༌། །དོན་གཅིག་ཉིད་ལ་མིང་མཐའ་ཡས། །མིང་གཅིག་ཉིད་ཀྱིས་དོན་མང་སྟོན། །དེའི་ཕྱིར་བདག་འདྲས་གཏིང་མི་དཔོག །འོན་ཀྱང་མིང་གི་ཆ་ཤས་རྣམས། །མ་རྟོགས་བར་དུ་དེ་དག་ལ། །བརྟེན་པའི་ཚིག་ཕྲད་སྦྱོར་མི་ཤེས། །དག་ཡིག་རྣམས་ཀྱང་མཐུན་དཀའ་ན། །མཁས་པས་གཙོ་བོར་འཛིན་པ་ཡི། །དག་ཡིག་ཟ་མ་ཏོག་བཞིན་དུ། །འཕུལ་(སྔོན་འཇུག་ལྔ)དང་མཐའ་རྟེན་(རྗེས་འཇུག་བཅུ)སྦྱོར་ཚུལ་དང༌། །ར་ལ་ས་ཡི་མགོ་ཅན་(ར་མགོ)དང༌། །(ར་མགོ་ཅན་བཅུ་གསུམ་ནི། རྐ་རྒ་རྔ་རྗ་རྙ་རྟ་རྡ་རྣ་རྦ་རྨ་རྩ་རྫ་རླའོ། །ལ་མགོ་ཅན་བཅུ་ནི། ལྐ་ལྒ་ལྔ་ལྕ་ལྗ་ལྟ་ལྡ་ལྤ་ལྦ་ལྷའོ། །ས་མགོ་ཅན་བཅུ་གཉིས་ནི། སྐ་སྒ་སྔ་སྙ་ལྟ་སྡ་སྣ་སྤ་སྦ་སྨ་སྩ་སླའོ། །)ཡ་ར་ལ་ཡི་སྨད་འདོགས་སོགས། །(ཡ་བཏགས་བདུན་ནི། ཀྱ་ཁྱ་གྱ་པྱ་ཕྱ་བྱ་མྱའོ། །ར་བཏགས་བཅུ་གཅིག་ནི། ཀྲ་ཁྲ་གྲ་མྲ་ཐྲ་དྲ་པྲ་ཕྲ་བྲ་སྲ་ཧྲའོ། །ལ་བཏགས་ལྔ་ནི། ཀླ་གླ་བླ་ཟླ་སླའོ། །)དེ་རྣམས་སྦྱོར་ཚུལ་ཤེས་པ་གཅེས། །བརྡ་གསར་རྙིང་དང་མངོན་བརྗོད་སོགས་ཀྱི་མིང་སྣ་ཚོགས་བསྟན་པའི་སྡེ་ཚན་ཏེ་བཞི་པའོ།། །།
    སྨྲས་པ། ༝ ༝ (མིང་འགའ་ཞིག་ཧ་ཅང་བསྡུས་པས། བརྟག་དཔྱད་ཡང་ཡང་བྱེད་དགོས)དབྱེ་བ་འགའ་ཞིག་ ༝ ། །༝ ཐབས་ཙམ་དུ་བསྟན་པ་སོགས། །འདི་ལ་ནོར་འཁྲུལ་ཅི་མཆིས་པ། །མཁས་པའི་སྤྱན་སྔར་བཤགས་པར་བགྱི། །བློ་ལྡན་མཁས་པའི་གསུང་རབ་ལ། །བློ་ཡིས་དཔྱད་དེ་བྲིས་པ་འདི། །བློ་སྤྱན་ཡངས་པའི་གྲོགས་དག་གི །བློ་དང་རིག་པ་འཕེལ་ཕྱིར་སྦྱར། །འདི་རུ་མ་བྲིས་གཞན་རྣམས་ཀྱང༌། །འདི་བཞིན་སྦྱར་ན་རྟོགས་པར་སླ། །འདི་ཡིས་མཚོན་པའི་དགེ་ཚོགས་མཐུས། །འདི་ཕྱིའི་དོན་ཆེན་མྱུར་འགྲུབ་ཤོག །ཅེས་པ་འདི་ནི་རབ་འབྱམས་སྨྲ་བའི་དབང་པོ་འཇམ་དབྱངས་བློ་གྲོས་དང༌། དོན་གཉེར་ཅན་གྱི་དགེ་སློང་གསུམ་དང་བཅས་པས། འདི་ལྟ་བུ་ཞིག་བགྱིས་ན་ངེད་ཅག་རྣམས་ཀྱིས་དཔར་དུ་བསྒྲུབ་ཅེས་ནན་གྱིས་བསྐུལ་བའི་ངོར། རབ་བྱུང་བཅུ་བཞི་པའི་ནང་ཚན་དབང་ཕྱུག་ཅེས་པ་མེ་གླང་གི་ལོའི་ས་ག་ཟླ་བའི་ཡར་ཚེས་ལ། དགེ་འདུན་ཤེས་རབ་ཀྱིས་སུག་བྲིས་སུ་བགྱིས་ཏེ། དགའ་ལྡན་བཀྲ་ཤིས་འབྱུང་གནས་(ར་རྒྱ་དགོན་པ)སུ་པར་དུ་བསྒྲུབས་པའོ། །    
མཆན། དག་ཡིག་འདི་ར་རྒྱ་དགོན་གྱི་ཤིང་པར་གཞི་བཟུང་ནས་བསྒྲིགས་པའི་དག་ཡིག་ཕྱོགས་བསྒྲིགས་མུ་ཏིག་ཚོམ་བུ་ལས་བདམས་བསྒྲིགས་ཞུས་པའོ། །
རྩོམ་པ་པོའི་ལོ་རྒྱུས།
   རབ་འབྱམས་པ་དགེ་འདུན་ཤེས་རབ་ནི་མདོ་སྨད་སྦྲ་ནག་རྐང་ཚའི་ཡུལ་དུ་སྐུ་འཁྲུངས་ཀྱང་། འཁྲུངས་འདས་ཀྱི་ལོ་ཚིགས་མ་རྙེད་སྟབས་འགོད་ཐབས་མ་བྱུང།
 བདེ་ཆེན་དང། དབུས་སུ་སྒོ་མང་ཆོས་གྲྭར་ཞུགས། ཐུགས་གཉེར་རྫོགས་ནས་རང་ཡུལ་དུ་ཕེབས། ར་རྒྱ་དགོན་པའི་བླ་མ་དབུ་མཛད་གནང། རང་དགོན་དུ་སངས་རྒྱས་སྟོང་སྐུའི་ཐང་ཀ་ཚར་གཉིས་སོགས་བྲིས་འབུར་གྱི་སྐུ་བརྙན་མང་པོ་བསྐྲུན། སྣར་ཐང་ནས་བཀའ་འགྱུར་ཚར་གཉིས་གདན་དྲངས་པ་བཅས་ནང་བཞུགས་ཀྱི་ལྷ་ཁང་བཞི་བཞེངས་ཏེ་དགོན་གཞུང་དུ་བཞག མ་ཎི་ཟླ་ཆོས་ཁ་ཤས་བཟུང་བས་རིལ་བུ་འཕུར་བའི་རྟགས་མཚན་བྱུང།  
    《དག་ཡིག་རྣམས་ཀྱི་ཟུར་འདེབས་ལེགས་བཤད་མཁས་པ་དགྱེས་བྱེད་བདུད་རྩིའི་མཆོད་སྤྲིན་རྣམ་དག་》ཅེས་པ་འདི་ནི་མཛད་པ་པོ་ལ་འཇམ་པའི་དབྱངས་ཀྱི་ཞལ་གཟིགས་རྗེས། བོད་རབ་བྱུང་བཅུ་བཞི་པའི་ནང་ཚན་དབང་ཕྱུག་ཅེས་པ་མེ་གླང་ལོ་སྟེ། ཕྱི་ལོ་༡༨༡༧ ལོའི་བོད་ཟླ་༤ པར་བརྩམས་གནང་མཛད་ཅིང། བྱིན་རླབས་ཀྱི་དྲོད་མ་ཡལ་བར་ཡོད་པས་རྗེ་ཚེ་ཏན་ཞབས་དྲུང་སོགས་དམ་པ་གོང་མ་དག་གིས་ཀྱང་བརྡ་སྤྲོད་འདིར་ཐོག་མར་ཐུགས་གཉེར་གནང་ཞིང་བསྔགས་བརྗོད་ཀྱང་མཛད། བརྡ་སྤྲོད་འདི་ཚིག་སྦྱོར་ལེགས་ཤིང་། ཐ་སྙད་ཀྱིས་འཇུག་ཚུལ་དང་ཁྱད་པར་སོགས་ཀྱང་ཁུངས་བཙན་ཞིང་དོན་ཟབ་ལ་གོ་བདེ་བའི་ཁྱད་ཆོས་དང་ལྡན་པ་ཞིག་ཡིན།
༄༅། །འཇུ་མི་ཕམ་པའི་ས་མཐའི་རྣམ་དབྱེ་བཞུགས་སོ།།
འཇུ་མི་ཕམ་པ་འཇམ་དབྱངས་རྣམ་རྒྱལ་རྒྱ་མཚོ།(༡༨༤༦-༡༩༡༢)
༄༅། །འཇམ་དཔལ་དབྱངས་དང་དབྱངས་ཅན་ངག་གི་ལྷར། །བཏུད་ནས་ས་མཐའི་སྦྱོར་ཚུལ་མདོ་ཙམ་བརྗོད། །ན་ར་ལ་གསུམ་རྗེས་སུ་ད་དྲག་དང༌། །དེ་ལྷག་ད་འ་ས་གསུམ་མ་གཏོགས་པའི། །ག་ང་བ་མ་བཞི་ཡི་རྗེས་རྣམས་ལ། །མི་ནོར་ཕྱིར་དུ་ས་མཐའ་འདི་ལྟར་མཛད། །དུས་ཀྱི་དབང་དུ་འདས་པའི་ཚིག་རྣམས་དང༌། །སྐུལ་ཚིག་རྣམས་ལ་ས་མཐའ་རྟག་ཏུ་ཐོབ། །དཔེར་ན་གསུངས་སོ་གསུང་ངོ་གསུང་བར་འགྱུར། །ཟུངས་ཤིག་གཏོགས་ཤིག་ཅེས་སོགས་ཐམས་ཅད་བསྒྲེ། །བྱ་ཡུལ་བྱེད་པོ་བྱ་བའི་ཚིག་རྣམས་ལ། །དབྱེ་བ་འབྱེད་བྱེད་ཕྱེ་བ་ཞེས་དང་ནི། །གདེག་བྱ་འདེག་བྱེད་བཏེག་པ་ལ་སོགས་པ། །བྱས་པ་རྣམས་ལ་ས་མཐའ་མི་ཐོབ་སྟེ། །ཕལ་ཆེར་སྔོན་འཇུག་ནུས་པས་འདས་པ་སྒྲུབ། །དེ་དག་བྱས་པ་ཟེར་ཡང་བྱ་ཚིག་གི །རང་བཞིན་ཡིན་ཕྱིར་ས་མཐའ་མི་དགོས་སོ། །བྱས་ཟིན་ཡིན་ན་བགྱིས་དང་བཏེགས་གྱེས་སོ། །ལ་སོགས་སྦྱར་བ་ཉིད་དུ་ཤེས་པར་བྱ། །
    མིང་ལ་དུས་གསུམ་དབྱེ་བས་མ་ཡིན་ཡང༌། །མི་ནོར་སླད་དུ་འདི་ལྟར་ཁྱད་པར་མཛད། །སྔ་མ་ས་མཐའ་མེད་པའི་ཚུལ་དང་ནི། །ཕྱི་མ་ཡོད་པའི་ཤན་འབྱེད་འདི་ལྟར་བྱ། །ཕོ་མོ་འཁྲིག་དང་སྤྲིན་ཕུང་འཁྲིགས། །གཅན་གཟན་གཟིག་དང་སྤྱན་གྱིས་གཟིགས། །དོན་བཞིན་རིག་དང་རིགས་རྒྱུད་སྤེལ། །རིག་པ་འཛིན་པ་འོས་ཤིང་རིགས། །རག་གི་སྐུད་པ་རགས་དང་ཕྲ། །རིམ་གྱིས་འཇུག་དང་རིམས་ནད་བྱང༌། །ཐུག་རེག་མེད་དང་ཐུགས་ལ་མངའ། །ཐབ་ཀ་བ་དང་ཐབས་ལ་མཁས། །རྡོ་སོགས་ཆག་དང་སྣོད་བཅུད་ཆགས། །ཆག་ཆག་གདབ་དང་འདོད་ཆགས་སྐྱེ། །མཚོན་ཆས་འཁྲུག་དང་གོ་རིམ་འཁྲུགས། །ལྕག་གིས་བཞུད་(གཞུས)དང་ལྕགས་ཆ་མགར། །རྟོག་དཔྱོད་བགྱིས་དང་དོན་ཀུན་རྟོགས། །མི་རྟག་འཇིག་དང་འཇིགས་ཤིང་སྐྲག །རྟག་ཏུ་སྐྱིད་དང་རྟགས་སུ་བཀོད། །གདུག་པ་ཅན་དང་གདུགས་དཀར་ཅན། །ཐིག་རྩ་མཁས་དང་ཐིགས་པ་འཛགས། །སྣ་ཐག་བཏགས་དང་བར་ཐགས་རིང༌། །ཁ་དོག་ནག་པོ་ནགས་ཀྱི་ཚལ། །དབང་གིས་ཕྱུག་པ་ཕྱུགས་རྣམས་འཚོ། །དབུག་པར་བྱ་བ་དབུགས་སྣ་རིང༌། །གོ་ཆ་ཚང་དང་ཚངས་པ་ཆེ། །སྣམ་བུ་ཕྲུག་དང་ལྔ་ཕྲུགས་གྲངས། །གྲང་བས་ཉེན་དང་གྲངས་སུ་བགྲང༌། །ཕྱག་འཚལ་བ་དང་ཕྱགས་མས་ཕྱགས། །ལུག་གི་རྫི་དང་ལུགས་ཀྱི་ཆོས། །ཚིག་སྨྲ་བ་དང་ཚིགས་སུ་བཅད། །གཡོག་པོ་བྱེད་དང་གོས་ཀྱིས་གཡོགས། །ལག་བྲིས་བཟང་དང་བདེན་པ་ལགས། །ཡན་ལག་ཚང་དང་ཞེ་སའི་ལགས། །ལྷག་པར་གྲང་དང་གྲངས་ལྷགས་ཆེ། །རྣམ་པར་རྒྱལ་དང་འདི་རྣམས་སུ། །ཁོང་དུ་ཆུད་དང་ཁོངས་སུ་གཏོགས། །ཁུང་བུར་འཛུལ་དང་འབྱུང་བའི་ཁུངས། །རྡོ་བའི་གཟེག་དང་གཟེགས་ཟན་པ། །ལོག་པར་ལྟ་དང་ལོགས་སུ་དགར། །གང་ཞིག་འདི་དང་གངས་ཀྱི་རི། །སྣོད་གང་བ་དང་གངས་ཆེན་མཚོ། །རྒྱང་རིང་མཐོང་དང་རྒྱ་མཐོངས་ཆེ། །རེག་བྱ་ཡང་དང་ཁྱོན་ཡངས་པ། །ཁམ་གྱི་ཟས་དང་འདོད་པའི་ཁམས། །གསང་གྲོས་བྱེད་དང་སྐད་གསངས་མཐོ། ། གསུང་རབ་ཆོས་དང་ཚེ་རབས་གཏན། །གོ་སྐབས་དོག་དང་རེ་དོགས་ཆེ། །རྡོ་ཡི་དྲེག་དང་དྲེགས་ལྡན་པ༑ ༑ཞལ་ཟས་སྟོབ་དང་སྟོབས་བཅུ་པ། །དགོང་ཀའི་དུས་དང་ཐུགས་ཀྱིས་དགོངས། །འཕག་འཕག་བྱེད་དང་ས་ཐོབ་འཕགས། །རང་གཞན་གཉིས་ཀ་རངས་པར་གྱུར། །རེང་བུ་བཞིན་དུ་རེངས་པ་རྣམས། །རིང་པོར་གནས་ཀྱང་རིངས་པར་ཁུག །ཞག་རྒྱ་སོང་ནས་འདུ་ལོང་ཞགས། །ཞག་སྣུམ་འཐུང་ནས་ཞགས་པ་ཐོགས། །ཐོག་རེག་མེད་ན་ཐོགས་པ་མེད། །ཐོག་མ་མེད་ནས་ད་བར་ཐོགས། །ཐོག་སེར་མི་འབྱུང་བསྲུང་བ་ཐོགས། །ཐོག་ཏུ་འབབ་ན་ཐོགས་རྡུག་མེད། །ཡོང་ཡེ་མི་མངའ་ཡོངས་སུ་དག །མེ་ཡིས་འཚིག་དང་ས་ཚིགས་འདིར། །ལྕགས་སྒྲོག་དང་ནི་སྐད་སྒྲ་སྒྲོགས། །གཏམ་སྨྲ་བ་དང་བཅུད་ཀྱིས་གཏམས། །འདི་རྣམས་ནོར་ས་ཆེ་བའི་རིགས། །
    བྱ་བའི་མིང་ཅན་མིང་རྐྱང་རྣམས། །ཕལ་ཆེར་ས་མཐའ་སྦྱར་བ་སྟེ། །བྱམས་པ་དམིགས་པ་སྐྱུགས་སོགས་བཞིན། །རུས་ཀྱི་མིང་ཅན་ཕལ་ཆེར་ལ། །གནུབས་གཉགས་སོགས་བཞིན་ས་མཐར་བྱས། །རུས་མིན་སོགས་ལ་དེ་ལྡོག་གཅེས། །ཆོས་དབྱིངས་འཇམ་དབྱངས་ཕྱོགས་དང་ཁྱོགས། །དཀྲིགས་ཁྲག་རྒྱ་སྐྱེགས་གླེགས་བམ་མཁྲེགས། །རྡོ་སྒྱོགས་ལམ་རྒྱགས་འཇུག་ངོགས་སྔགས། །ཡིད་གཅུགས་མགོ་ལྕོགས་ཞབས་ལྗགས་སྙིགས། །ལྟོགས་ཕོངས་སྟེགས་བུ་མུ་སྟེགས་དང༌། །བླ་དྭགས་རི་དྭགས་ཡི་དྭགས་སོགས། །ས་མཐའ་ཅན་དུ་མཛད་པ་མང༌། །ཉོན་མོངས་པ་དང་ཐུན་མོང་བ། །འདི་སོགས་ས་མཐའ་ཡོད་མེད་ཀྱི། །ཁྱད་པར་མཛད་ཀྱང་ཚིག་གྲོགས་ཀྱི། །དབང་གིས་ནོར་ས་མི་ཆེ་བས། །བྱས་ཀྱང་རུང་ལ་མེད་ཀྱང་འདྲ། །དྲི་བཟང་སོགས་ལ་གང་ཡང་རུང༌། །མང་དུ་སྤྲོས་ན་མཐའ་མེད་ཀྱང༌། །འདིར་ནི་སྙིང་པོ་ཙམ་ཞིག་བསྡུས། །དགེ་བས་འགྲོ་བ་ཐམས་ཅད་ཀྱི། །འཇམ་དཔལ་ཤེས་རབ་ཐོབ་གྱུར་ཅིག།། །།བཅས་མི་ཕམ་པས་བྲིས་པའོ།།
མཆན།    འདི་ནི་རང་གཞུང་ཤེས་རིག་ནས་དཔར་སྐྲུན་མཛད་པའི་མཁས་མཆོག་དངུལ་ཆུ་ཡབ་སྲས་ཀྱི་མཛད་པའི་བོད་བརྡ་སུམ་རྟགས་ཀྱི་སྐོར་དང། འཇུ་མི་ཕམ། བསྟན་དར་ལྷ་རམས་གཉིས་ཀྱི་གསུང་ས་མཐའི་རྣམ་དབྱེ་བཅས་ཕྱོགས་བསྡེབས་པད་དཀར་ཆུན་པོ་ནས་བདམས་བཀོད་ཞུས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །འཇུ་མི་ཕམ་འཇམ་དབྱངས་རྣམ་རྒྱལ་རྒྱ་མཚོ་མཆོག་ནི། ཁམས་སྡེ་དགེའི་ཉེ་འདབས་སུ་ཡ་ཆུ་དིང་ཆུང་གི་ས་ཆར་ཡབ་མགོན་པོ་དར་རྒྱས་དང༌། ཡུམ་སྲིང་ཆུང་གཉིས་ཀྱི་སྲས་སུ་རབ་བྱུང་བཅུ་བཞི་པའི་མེ་རྟ། ཕྱི་ལོ་༡༨༤༦ ལོར་སྐུ་བལྟམས། དགུང་ལོ་བདུན་བརྒྱད་ཙམ་ནས་ཡབ་དང་ཞང་པོའི་དྲུང་ནས་ཡི་གེ་འབྲི་ཀློག་དང་གཞུང་ལུགས་བློ་འཛིན་སོགས་ལ་སྦྱངས་པ་གནང་བས་མཁྱེན་རབ་ཤིན་ཏུ་ཆེ་བས་རྩོམ་ཡིག་འབྲི་ཤེས་ཐུབ་པར་མ་ཟད། རྩིས་དཀར་ནག་གི་སྔོན་འགྲོ་ལའང་སྦྱངས་པ་མཛད། དགུང་ལོ་བཅུ་གཉིས་ལ་ཕེབས་པ་མེ་སྦྲུལ་ཕྱི་ལོ་༡༨༥༧ ལོར་གསང་སྔགས་ཆོས་གླིང་དགོན་དུ་ཕེབས་ཏེ་གྲྭ་བཙུན་གནང༌། དགུང་ལོ་བཅོ་བརྒྱད་པའི་དུས་སུ་ཞང་པོ་དང་འགྲོགས་ནས་དབུས་ལྷ་ལྡན་ཞིང་དུ་གནས་སྐོར་དུ་ཕེབས། ལོ་གཅིག་རྗེས་ཕྱིར་ལོག་ཕེབས་ཏེ་འཇམ་དབྱངས་མཁྱེན་བརྩེ་དབང་པོ་དང༌། དབང་ཆེན་དགྱེས་རབ་རྡོ་རྗེ། དཔལ་སྤྲུལ་འཇིགས་མེད་ཆོས་དབང་སོགས་མཁས་ཆེན་དུ་མ་སློབ་དཔོན་དུ་བསྟེན་ནས་ཐུན་མོང་དང་ཐུན་མོང་མ་ཡིན་པའི་གཙུག་ལག་བརྒྱ་ཕྲག་མང་པོར་སྦྱངས་པ་མཐར་ཕྱིན་པར་མཛད་ཅིང༌། བཅུ་ཕྲག་རིག་པའི་གནས་ལ་མཁས་པའི་ཡང་རྩེར་སོན། སྐུ་ཚེ་ཧྲིལ་པོར་འཆད་རྩོད་རྩོམ་གསུམ་གྱི་བྱ་བས་བསྟན་འགྲོ་ལ་ཕན་པའི་དོན་རྒྱ་ཆེན་པོ་སྒྲུབ་པར་མཛད། ཁྱད་པར་དུ་བཟོ་དང༌། གསོ་བ། རྩིས་རིག་བཅས་ལ་ཕུལ་དུ་བྱུང་བའི་ཕྱག་རྗེས་ཆེན་པོ་བཞག་པས་རིས་མེད་མཁས་པ་རྣམས་ཀྱིས་བསྟོད་ཚིག་གིས་མེ་ཏོག་ཕྱོགས་ཀུན་ཏུ་གཏོར། མདོ་དབུས་ཁམས་གསུམ་དུ་མཁས་པའི་གྲགས་པ་བར་མེད་ཁྱབ། མཐར་དགུང་ལོ་རེ་བདུན་ལ་ཕེབས་པ་རབ་བྱུང་བཅོ་ལྔ་པའི་ཆུ་བྱི། ཕྱི་ལོ་༡༩༡༢ ལོར་འཇུ་རི་ཁྲོད་དུ་དགོངས་པ་ཆོས་དབྱིངས་སུ་ཐིམ།
ཁོང་གི་བཀའ་རྩོམ་ནི། 《རྒྱལ་པོ་ལུགས་ཀྱི་བསྟན་བཅོས་》དང༌། 《དུས་འཁོར་འགྲེལ་ཆེན།》 《སྙན་འགྲེལ་དབྱངས་ཅན་དགྱེས་པའི་རོལ་མཚོ།》 《སྨན་ཕྲེང་བརྒྱ་རྩ།》 《ཕྱི་རྒྱུད་རྩ་ཆུའི་འགྲེལ་པ།》 《ལུས་ལ་ཉེར་མཁོ་སྐབས་བརྒྱད་པ་》སོགས་ཐུན་མོང་གི་རིག་གནས་དང༌། མདོ་རྒྱུད་བསྟན་བཅོས་སོགས་པོ་ཏི་སུམ་ཅུ་ལྷག་ཙམ་སྡེ་དགེའི་པར་ཁང་དུ་བཞུགས་ཡོད་དོ། །
༄༅། །སྒྲ་རིག་ནམ་འཕང་གཅོད་བྱེད་བརྡ་དག་ཕྱེ་མ་ལེབ་ཀྱི་གཤོག་རླབས་ཞེས་བྱ་བ་བཞུགས་སོ།།
དཔྱི་ས་དཀོན་མཆོག་བློ་གྲོས་རྒྱ་མཚོ། (༡༨༩༠ – ༡༩༥༩)
༄༅། །ན་མོ་གུ་རུ་མཉྫུ་གྷོ་ཥཱ་ཡ། གངས་ལྗོངས་ཞིང་གི་རྨོངས་པའི་སྨག །མཐར་བྱེད་ཀ་ཕྲེང་སྣང་བའི་གཏེར། །འདྲེན་མཛད་འཇམ་མགོན་ཐོན་མི་ལ། །བཀའ་དྲིན་དྲན་པས་ཕྱག་བྱས་ཏེ། །སྒྲ་འགྲོས་ཕྱོགས་ཙམ་མཐུན་པའི་རྒྱུས། །འབྲི་ཀློག་དོན་གསུམ་བལ་བ་ཛའི། །ཟླ་བོར་འཛིངས་བྱས་རྩྭ་མཆོག་རྩེ།། ཇི་བཞིན་འབྱེད་ལ་ཡིད་རབ་དང༌། །གང་ཞིག་མགྲིན་བཟང་གྲལ་དབུ་ལ། །ཡི་ག་ལོག་སྟེ་དཔྱོད་ལྡན་ཁྲིར། །འཛེག་འདོད་བློ་གསལ་འགའ་མཆིས་ན། །འཁྲུལ་སེལ་འབབ་སྟེགས་འདི་བསྟེན་རིགས། །
ཀ༽ ཀ་དང་ཀྭ་དང་བཀའ་རྣམས་ནི། །ཀ་དག་ཀྭ་ཡེ་རྒྱལ་བའི་བཀའ། །ཀི་དང་ཀུ་དང་བཀུ་རྣམས་ནི༑ ༑ཀི་ཀང་ཀུ་ཤ་སྨན་བཀུ་བ། །དཀར་དང་སྐར་དང་བཀར་རྣམས་ནི། །མདོག་དཀར་རྒྱུ་སྐར་ལོགས་སུ་བཀར། །སྐ་དང་རྐ་དང་དཀའ་རྣམས་ནི། །སྐ་ཅོག་ཆུ་རྐ་ཚེགས་ཆེའི་དཀའ། །སྐུ་དང་རྐུ་དང་དཀུ་རྣམས་ནི། །ལྷ་སྐུ་ནོར་རྐུ་སྟ་ཟུར་དཀུ། །དཀན་དང་རྐན་དང་སྐན་རྣམས་ནི། །དཀན་གཟར་ཡ་རྐན་ནུས་རེ་སྐན། །སྐོན་དང་རྐོན་དང་དཀོན་རྣམས་ནི། །གོས་སྐོན་རྐོན་པ་རྙེད་དཀའི་དཀོན། །བརྐམ་དང་བསྐམ་དང་སྐམ་རྣམས་ནི། །བརྐམ་ཆགས་རླན་བསྐམ་སྐམ་པས་འཛིན། །སྐད་དང་སྐལ་དང་བསྐལ་རྣམས་ནི༑ ༑སྐད་ངག་ཐོབ་སྐལ་སྒྲོན་བསྐལ་དུས། །རྐོང་དང་སྐོང་དང་སྐུང་རྣམས་ནི། །ཟ་རྐོང་རེ་སྐོང་སྦ་བའི་སྐུང༌། །དཀྲོང་དང་བཀྲོངས་དང་ཀྲུང་རྣམས་ནི། །དཀྲོང་བསྐྱེད་བསད་བཀྲོངས་སྐྱིལ་མོ་ཀྲུང༌། །ཀྲོལ་དང་བཀྲོལ་དང་དཀྲོལ་རྣམས་ནི། །ཕུང་ཀྲོལ་བཅིངས་བཀྲོལ་དྲིལ་བུ་དཀྲོལ། །བཀྲས་དང་བཀྲེས་དང་བཀྲོས་རྣམས་ནི། །བཀྲས་རྔབ་བཀྲེས་སྐོམ་གདམ་པའི་བཀྲོས། །བཀྲུས་དང་བསྐྲུས་དང་དཀྲིས་རྣམས་ནི།། གདོང་བཀྲུས་ཟས་བསྐྲུས་སྲད་པུས་དཀྲིས། །ཀྱལ་དང་རྐྱལ་དང་བསྐྱལ་རྣམས་ནི། །ངག་ཀྱལ་ཆུར་རྐྱལ་གནས་སུ་བསྐྱལ། །སྐྱེས་དང་སྐྱས་དང་བསྐྱས་རྣམས་ནི། །ཤིང་སྐྱེས་སྐྱས་འདེགས་ཀ་ཅ་བསྐྱས། །སྐྱེད་དང་སྐྱེལ་དང་བསྐྱེད་རྣམས་ནི། །སྐྱེ་ཁེ་བསུ་སྐྱེལ་འབྲས་བུ་བསྐྱེད། །སྐྱེངས་དང་བསྐྱངས་དང་རྐྱང་རྣམས་ནི། །ཁ་སྐྱེངས་བུ་བསྐྱངས་རི་དྭགས་རྐྱང༌། །སྐྱེགས་དང་སྐྱེག་དང་སྐྱག་རྣམས་ནི། །རྒྱ་སྐྱེགས་རྩིས་སྐྱེག་ཕྱི་སའི་སྐྱག །སྐྱི་དང་སྐྱུ་དང་དཀྱུ་རྣམས་ནི། །སྐྱི་གཡའ་སྐྱུ་རུ་ཁ་ལོ་དཀྱུ། །བཀྱོན་དང་སྐྱོན་དང་བསྐྱོན་རྣམས་ནི། །བཀའ་བཀྱོན་སྐྱོན་མཚང་རྟ་ལ་བསྐྱོན། །སྐྱུག་དང་སྐྱིགས་དང་བཀྱིགས་རྣམས་ནི༑ ༑ཟས་སྐྱུག་སྐྱིགས་བུ་ཐ་གུས་བཀྱིགས། །སྐྱིད་དང་བསྐྱིལ་དང་བསྐྱུད་རྣམས་ནི། །བདེ་སྐྱིད་ཆུ་བསྐྱིལ་བརྗེད་པའི་བསྐྱུད། །དཀོར་དང་སྐོར་དང་ཀོར་རྣམས་ནི། །དཀོར་རྫས་མགོ་སྐོར་ཐོད་ལེ་ཀོར།། སྐུམ་དང་བཀུམས་དང་ཀིམ་རྣམས་ནི། །རྐྱོང་སྐུམ་སྲོག་བཀུམས་ཀིམ་པའི་འབྲས། །ཀེང་དང་རྐང་དང་བསྐངས་རྣམས་ནི། །ཀེང་རུས་རྐང་མར་མ་ཚང་བསྐངས༌། །བཀྱེད་དཀྱེལ་ཕྱིར་བཀྱེད་དཀྱེལ་ཆེ་བ། །བཀོད་བཀོལ་བཤམས་བཀོད་ཟུར་དུ་བཀོལ། །ཀན་བཀན་བད་ཀན་ལག་པ་བཀན། །བཀག་ཀེག་ལམ་བཀག་བར་ཆད་ཀེག །བཀོང་ཀོང་སྤ་བཀོང་མར་མེའི་ཀོང༌། །བཀད་བཀལ་བཀད་ས་ཁལ་སོགས་བཀལ། །བཀོག་ཀོག་རྡོ་བཀོག་ཀོག་གིས་ལངས། །ལྐོག་སྐོགས་ལྐོག་གྱུར་ཐུམ་གྱི་སྐོགས། །དཀོས་སྐས་དཀོས་ཐག་ཐེམ་པའི་སྐས། །བརྐོས་བསྐོས་ས་བརྐོས་ལས་བྱེད་བསྐོས། །བསྐྱུངས་སྐྱུང་གཅོམ་བསྐྱུངས་བྱ་སྐྱུང་ཀ །སྐྱོང་རྐྱོང་ཆོས་སྐྱོང་ལག་པ་རྐྱོང༌། །བསྐུས་བརྐུས་སྣུམ་བསྐུས་ལྐོག་ནས་བརྐུས། ། སྐུགས་ལྐུགས་རྒྱལ་སྐུགས་ཁ་ལྕེ་ལྐུགས། །སྐུད་སྐུལ་ཚོན་སྐུད་ཆོས་ལ་སྐུལ། །དཀྲིགས་དཀྲུགས་སྤྲིན་དཀྲིགས་གོ་རིམ་དཀྲུགས། །རྐུན་སྐུན་རྐུན་མ་སྐུན་བུ་སྣོད། །བཀྲལ་ཀྲད་དགོངས་བཀྲལ་ལྷམ་ཀྲད་གྱོན། །བཀྲི་བཀྲུ་ལམ་བཀྲི་དྲི་མ་བཀྲུ། །དཀྱུས་བསྐྱིས་དཀྱུས་མ་གྲོ་ནས་བསྐྱིས། །རྐྱེན་སྐྱེན་རྒྱུ་རྐྱེན་མྱུར་བའི་སྐྱེན། །བསྐྱོད་སྐྱོལ་རླུང་བསྐྱོད་སྐུད་པ་སྐྱོལ། །སྐྱར་བསྐྱར་ཆུ་སྐྱར་བལྡབས་ཏེ་བསྐྱར། །སྐྱུར་བསྐྱུར་རོ་སྐྱུར་ཤུལ་དུ་བསྐྱུར། །བརྐྱང་སྐྱང་སྲ་བརྐྱང་སྐྱང་ནུལ་བྱེད། །སྐེག་སྐག་རི་སྐེག་སྐར་མ་སྐག།།དཀྲོགས་སྐྲོག་ཞོ་དཀྲོགས་ཌ་རུ་སྐྲོག །དཀྱོག་སྐྱོགས་སྐེ་དཀྱོག་གཟར་བུའི་སྐྱོགས། །ཀླུང་ཀློང་ཆུ་ཀླུང་རྒྱ་མཚོའི་ཀློང༌། །ཀླག་བཀླགས་ཀླག་ཅོར་གསུང་རབ་བཀླགས། །
ཁ༽ ཁུང་ཁུངས་ཁོང་ཁོངས་ཁུང་བུ་དང༌། །འབྱུང་ཁུངས་ཁོང་ཁྲོ་ཁོངས་སུ་གཏོགས། །ཁྲི་ཁྲུ་འཁྲི་འཁྲུ་གདན་ཁྲི་དང༌། །ལག་ཁྲུ་འཁྲི་ཤིང་སྦྱོངས་པའི་འཁྲུ། །འཁྲུད་འཁྲུལ་འཁྲིད་འཁྲིལ་དྲི་འཁྲུད་དང༌།། ནོར་འཁྲུལ་ལམ་འཁྲིད་ལུས་ལ་འཁྲིལ། །ཁད་ཁལ་མཁལ་འཁལ་རིམ་ཁད་དང༌། །མཛོ་ཁལ་མཁལ་མ་སྐུད་པ་འཁལ། །ཁོད་ཁོལ་འཁོལ་འཁོད་ཁོད་སྙོམས་དང༌། །ཇ་ཁོལ་གཡོག་འཁོལ་གྲལ་ལ་འཁོད། །ཁྱུད་དང་འཁྱིལ་དང་འཁྱུད་རྣམས་ནི། །མུ་ཁྱུད་མཚོ་འཁྱིལ་ཡུམ་ལ་འཁྱུད། །མཁས་དང་མཁོས་དང་འཁོས་རྣམས་ནི། །མཁས་པ་མཁོས་ཕབ་འཁོས་ཀ་ཆུང༌། །ཁུར་དང་འཁུར་དང་མཁུར་རྣམས་ནི། །ཁུར་བོ་སྣུམ་འཁུར་མཁུར་ཚོས་དམར། །ཁང་དང་ཁེངས་དང་འཁངས་རྣམས་ནི། །ཁང་བཟང་ཁེངས་དྲེགས་འཁངས་ར་བྱེད། །ཁྲུས་དང་མཁྲིས་དང་འཁྲིས་རྣམས་ནི། །སྐུ་ཁྲུས་མཁྲིས་པ་ཤིང་ལ་འཁྲིས། །ཁམ་དང་ཁམས་དང་འཁམས་རྣམས་ནི། །ཁམ་ཟས་འབྱུང་ཁམས་བརྒྱལ་བའི་འཁམས། །མཁྲིག་དང་ཁྲིག་དང་འཁྲིག་རྣམས་ནི། །མཁྲིག་མ་ཁྲག་ཁྲིག་གཡེམ་པའི་འཁྲིག །འཁྲིགས་དང་འཁྲུགས་དང་འཁྲུག་རྣམས་ནི༑ ༑སྤྲིན་འཁྲིགས་སེམས་འཁྲུགས་འཐབ་པའི་འཁྲུག །ཁྱུང་དང་འཁྱོངས་དང་ཁྱོངས་རྣམས་ནི། །བྱ་ཁྱུང་ཐུབ་འཁྱོངས་ཚོན་དྲུ་ཁྱོངས། །ཁུལ་དང་འཁུལ་དང་ཁུད་རྣམས་ནི། །ཡིན་ཁུལ་སེམས་འཁུལ་སྐྱེས་ཀྱི་ཁུད། །མཁའ་དང་ཁ་དང་ཁྭ་རྣམས་ནི། །ནམ་མཁའ་ཁ་ལྕེ་བྱ་རོག་ཁྭ། །ཁྲོད་དང་ཁྲོལ་དང་འཁྲོལ་རྣམས་ནི། །དུར་ཁྲོད་ནང་ཁྲོལ་རོལ་མོ་འཁྲོལ། །ཁྱོགས་དང་འཁྱོག་དང་ཁྱོག་རྣམས་ནི། །འཁུར་ཁྱོགས་ཤིང་འཁྱོག་མནན་པ་ཁྱོག །ཁྲེས་དང་འཁྲས་དང་ཁྲོས་རྣམས་ནི། །ཁྲེས་པོ་ཞེན་འཁྲས་ཁོང་ནས་ཁྲོས། །མཁྱིད་མཁྱུད་མཁྱིད་གང་སྦས་པའི་མཁྱུད། །མཁར་འཁར་མཁར་རྫོང་འཁར་བའི་རྔ། །ཁོག་འཁོགས་བྱང་ཁོག་རྒས་ནས་འཁོགས། །འཁོབ་འཁོབས་མཐའ་འཁོབ་ཁྱབ་པའི་འཁོབས། །ཁོ་མཁོ་ཁོ་བོ་མཁོ་ཆས་འཚོལ། །ཁས་ཁོས་ཁས་ཞན་མགོ་བོ་ཁོས། །ཁན་མཁན་ཁན་འཇོག་མཁན་པོ་བྱས། །ཁྱམས་འཁྱམས་བར་ཁྱམས་ཕྱོགས་སུ་འཁྱམས། །ཁྱོར་འཁྱོར་ཁྱོར་བ་གོམ་འགྲོས་འཁྱོར། །ཁུག་ཁུགས་དགྲ་ཁུག་སྟན་གྱི་ཁུགས། །ཁག་ཁེགས་ཁག་ཐེག་རིགས་པས་ཁེགས། །ཁྲིམས་ཁྲུམས་ཚུལ་ཁྲིམས་ཁྲུམས་སྟོད་སྨད། ཁྲེམ་ཁྲེམས་ཁྲེམ་གཉེར་ཆུ་ཁྲེམས་ཤིག །འཁུམ་འཁུམས་རྐང་འཁུམ་ཤེས་པའི་འཁུམས། །ཁྲིད་ཁྲུད་འོད་ཁྲིད་ཁྲུད་ཁུ་འབོ། །ཁྲག་མཁྲེགས་ཤ་ཁྲག་སྲ་ཞིང་མཁྲེགས། །འཁྲུངས་ཁྲུང་སྐུ་འཁྲུངས་བྱ་ཁྲུང་ཁྲུང༌། །ཁྱི་ཁྱུ་ཁྱི་ཕག་ར་ལུག་ཁྱུ། །ཁྱུར་འཁྱུར་ཁྱུར་མིད་ཤུལ་དུ་འཁྱུར། །འཁྱལ་ཁྱད་ངག་འཁྱལ་ཁྱད་དུ་བསད། ། ཁྲ་འཁྲ་ཁྲ་བོ་ཞེན་པའི་འཁྲ། །ཁྲབ་འཁྲབ་གོ་ཁྲབ་གྲོ་ནས་འཁྲབ། །འཁྱུག་འཁྱིག་གློག་འཁྱུག་ཐ་གུས་འཁྱིག །ཁྱོད་འཁྱོལ་ཁྱོད་རང་ཚེ་མཐར་འཁྱོལ། །ཁོར་འཁོར་ཁོར་ཡུག་ཆོས་འཁོར་བསྐོར། །
ག༽ དགེ་དགེས་བགོས་དགོས་དགེ་བ་དང༌། །དགེས་དགྱེས་སྐལ་བགོས་དགོས་དོན་གྲུབ། །བསྒོས་སྒོས་རྒས་དགས་བཀའ་བསྒོས་དང༌། །སྤྱི་སྒོས་རྒས་འཁོགས་དུམ་བུར་དགས། །རྒད་སྒལ་དགལ་བརྒལ་རྒད་པོ་དང༌། །སྒལ་ཚིགས་ཁལ་དགལ་ཆུ་ལ་བརྒལ། །དགང་ལྒང་སྒང་བསྒང་སྣོད་དགང་དང༌། །ལྒང་ཕུག་རི་སྒང་བྱ་བའི་བསྒང༌། །བགོ་སྒོ་བསྒོ་དགོ་བགོ་བཤའ་དང༌། །སྒོ་གླེགས་བཀའ་བསྒོ་རི་དྭགས་དགོ །བརྒྱུད་རྒྱུད་སྒྱིད་བགྱིད་བླ་བརྒྱུད་དང༌། །ཕྲེང་རྒྱུད་སྒྱིད་ལུག་བྱེད་པའི་བགྱིད། །ག་དང་འགའ་དང་གྭ་རྣམས་ནི། །ག་ཤེད་འགའ་ཞིག་རྟ་གྭ་བ། །དགུ་དང་སྒུ་དང་རྒུ་རྣམས་ནི། །དགུ་ཕྲུགས་སྒུ་དོ་མཁོ་རྒུ་ཚང༌། །རྒོད་དང་རྒོལ་དང་བགོད་རྣམས་ནི། །བྱ་རྒོད་ཕྱི་རྒོལ་རྙེད་པ་བགོད། །འགོལ་དང་འགོད་དང་དགོད་རྣམས་ནི། །འགོལ་ས་བདེར་འགོད་རང་གནས་དགོད། །དགའ་དང་རྒ་དང་སྒ་རྣམས་ནི། ། སེམས་དགའ་རྒ་ཤི་ཁལ་རྟའི་སྒ། །དགག་དང་བགེགས་དང་བགགས་རྣམས་ནི། །དགག་སྒྲུབ་གདོན་བགེགས་འགྲོ་ལམ་བགགས། །བརྒྱད་དང་རྒྱལ་དང་བརྒྱལ་རྣམས་ནི། །གྲངས་བརྒྱད་རྒྱལ་ཕམ་དྲན་མེད་བརྒྱལ། །བསྒྲིལ་དང་འགྲུལ་དང་འགྲིལ་རྣམས་ནི། །སྐྱ་བསྒྲིལ་འགྲིམ་འགྲུལ་ཐུམ་གྱིས་འགྲིལ། ། རྒྱུས་དང་བརྒྱུས་དང་བགྱིས་རྣམས་ནི། །ལོ་རྒྱུས་སྟར་བརྒྱུས་བྱས་པའི་བགྱིས། །སྒྱེད་དང་དགྱེད་དང་བསྒྱེལ་རྣམས་ནི། །སྒྱེད་པུ་ཕྱིར་དགྱེད་རྩིག་པ་བསྒྱེལ། །རྒོངས་དང་དགུང་དང་དགོངས་རྣམས་ནི།། རྒོངས་ཀ་མཚན་དགུང་ཐུགས་དགོངས་གསལ། །སྒྱུ་དང་རྒྱུ་དང་བགྱི་རྣམས་ནི། །གཡོ་སྒྱུ་རྒྱུ་ལོང་བྱ་བའི་བགྱི། །དགྲོལ་དང་བགྲོད་དང་སྒྲོལ་རྣམས་ནི། །དགོངས་དགྲོལ་ལམ་བགྲོད་ཆུ་ལས་སྒྲོལ། །གྲིམས་དང་གྲུམ་དང་འགྲིམ་རྣམས་ནི། །བློ་གྲིམས་གྲུམ་བུ་རྒྱལ་ཁམས་འགྲིམས། །སྒར་དང་དགར་དང་བསྒར་རྣམས་ནི། །གུར་སྒར་ལུག་དགར་བུ་རམ་བསྒར། །གླེགས་དང་གླག་དང་གླགས་རྣམས་ནི། །གླེགས་བུ་བྱ་གླག་གླགས་ཚོལ་ངེས། །གླང་དང་གླེང་དང་གླིང་རྣམས་ནི། །གླང་ཆེན་གླེང་གཞི་སྐམ་སའི་གླིང༌།། བརྒྱངས་དང་རྒྱངས་དང་རྒྱང་རྣམས་ནི། །གད་བརྒྱངས་རྒྱངས་བུ་རྒྱང་འཕེན་པ། །གང་གངས་གང་ཞིག་ཁ་བའི་གངས། །འགེངས་འགངས་སྣོད་འགེངས་གཤིས་ཀྱི་འགངས། །གྲིབ་གྲུབ་བཙོག་གྲིབ་རྒྱུ་ལས་གྲུབ། །འགྲུབ་འགྲིབས་དོན་འགྲུབ་ཉམས་པའི་འགྲིབས། །འགོམས་འགོམ་ཐལ་འགོམས་རྐང་བས་འགོམ། །གལ་གད་གལ་ཆེ་སེར་ག་གད། །གས་གོས་གས་ཆག་ཕྱིང་སྣམ་གོས། །གུལ་གུད་གུ་གུལ་གུད་ན་མཆིས། །གུང་གོང་ཉིན་གུང་གོང་དུ་ཕུད། །གོམས་གོམ་གོམས་འདྲིས་གོམ་པའི་འགྲོས། །འགེལ་འགེད་ཁལ་འགེལ་བགོད་རྫས་འགེད། །བགམ་སྒམ་ཚོད་བགམ་ཟབ་པའི་སྒམ། །གོལ་གོད་ལམ་གོལ་གོད་ཁས་བརླགས། །རྒུད་སྒུལ་དར་རྒུད་སྒུལ་ཞིང་སྐྱོད། །མགལ་འགལ་མགལ་དུམ་མི་མཐུན་འགལ། ། བརྒྱགས་རྒྱགས་ལམ་བརྒྱགས་ཁེངས་པའི་རྒྱགས། །གི་གུ་ཕ་གི་ཐ་གུ་སྒྲིལ། །སྒོང་བསྒོངས་བྱ་སྒོང་མེ་ཤིང་བསྒོངས། །འགུལ་མགུལ་གཡོ་འགུལ་མགྲིན་པའི་མགུལ། །སྒོམ་བགོམས་སྒོམ་ཆེན་གོམ་པ་བགོམས། །མགོ་འགོ་ལུས་མགོ་བྱ་བའི་འགོ །རྒན་བརྒན་རྒན་པོ་ལེ་བརྒན་དར། །དགུན་རྒུན་དགུན་དུས་རྒུན་འབྲུམ་ཟ། །སྒེག་བསྒགས་འཇོ་སྒེག་མནའ་བསྒགས་པ། །དགྲ་སྒྲ་དགྲ་བོ་སྐད་སྒྲ་ཉམས། །སྒྲོག་སྒྲོགས་ལྕགས་སྒྲོག་སྒྲ་ཆེན་སྒྲོགས། ། གྲུང་སྒྲུང་སྤྱང་གྲུང་གེ་སར་སྒྲུང༌། །སྒྲོ་བགྲོ་བྱ་སྒྲོ་བགྲོ་གླེང་བྱེད། །གག་གེགས་བྱ་གག་བར་ཆད་གེགས། །གྲོང་གྲོངས་གྲོང་ཁྱེར་ཤི་བའི་གྲོངས། ། བགྲོངས་བགྲུངས་སྐུ་བགྲོངས་རྙོག་མ་བགྲུངས། །སྒྲུབ་སྒྲིབ་སྲིད་སྒྲུབ་ཤེས་ཉོན་སྒྲིབ། །གྲེ་གྲོས་གྲེ་བ་གྲོས་ཀྱིས་བསལ། །གྱོས་གྱེས་གྱོས་སྒྱུག་སོ་སོར་གྱེས། །མགྲོན་འགྲོན་བོས་མགྲོན་ལམ་གྱི་འགྲོན། །རྒྱུག་རྒྱུགས་འདུར་རྒྱུག་ཁེ་ཚོང་རྒྱུགས། །གྲངས་གྲང་རྩིས་གྲངས་འཁྱགས་པའི་གྲང༌། །གྲོག་གྲོགས་ཁ་གྲོག་མཛའ་བའི་གྲོགས། །འགྱངས་འགྱིང་དུས་འགྱངས་ཁེངས་པའི་འགྱིང༌། །འགྱེད་འགྱེལ་ཕོགས་འགྱེད་རྩིག་པ་འགྱེལ། །གྲྭ་གྲ་གྲྭ་ཟུར་ཤིང་གྲ་མ། །གྱོད་གྱོལ་དགྲ་གྱོད་གྱོལ་བོ་དང༌། །གྱི་གྱུ་གྱི་ན་གྱ་གྱུ་ཆེ༑ ༑གྲགས་གྲག་སྙན་གྲགས་འབྲུག་ལྟར་གྲག །འགྲམ་འགྲམས་ཆུ་འགྲམ་ཁྱབ་པའི་འགྲམས། །གྲོད་གྲོལ་གྲོད་པ་བཅིངས་པ་གྲོལ། །བགྲད་བསྒྲལ་མིག་བགྲད་དགྲ་བོ་བསྒྲལ། །འགྲངས་འགྲེང་ལྟོ་འགྲངས་གྱེན་ལ་འགྲེང༌། །བགྲོས་བགྲེས་གྲོས་བགྲོས་དགུང་ལོ་བགྲེས། །དགྱངས་བསྒྱིངས་དུས་དགྱངས་སེང་གེ་བསྒྱིངས། །གྱལ་གྱད་ཡ་གྱལ་མི་ཐུང་གྱད། །འགྲས་འགྲོས་ཞེ་འགྲས་གོམས་པའི་འགྲོས། །མགྱོགས་འགྱོག་མྱུར་མགྱོགས་འདེགས་པའི་འགྱོག །བརྒྱུངས་སྒྱོང་བརྒྱུངས་པ་ཉེས་པ་སྒྱོང༌། །བགྲངས་བསྒྲེངས་གྲང་བགྲངས་རྒྱལ་མཚན་བསྒྲེངས། །དགུག་སྒུག་དགུག་གཞུག་གྲོགས་ལ་སྒུག །སྒྲིན་བསྒྲུན་མཁས་སྒྲིན་འགྲན་པའི་བསྒྲུན། །བསྒྲིགས་བསྒྲུགས་གྲལ་བསྒྲིགས་ཕྱེ་མར་བསྒྲུགས། །སྒྱེ་དགྱེ་སྒྱེ་མོ་ལྟག་པར་དགྱེ། །སྒྲེགས་བསྒྲགས་ཟས་སྒྲེགས་ཆོས་སྒྲ་བསྒྲགས། །
ང༽ ང་དང་སྔ་དང་མངའ་རྣམས་ནི། །རུ་ང་དུས་སྔ་ཐུགས་ན་མངའ། །ངར་དང་མངར་དང་དངར་རྣམས་ནི། །ངར་སྣབས་རོ་མངར་ཟིལ་དངར་ཞིམ། །ངད་དང་ངལ་དང་མངལ་རྣམས་ནི། །དྲི་ངད་ངལ་དུབ་གཡོན་མའི་མངལ། །ངག་དང་མངག་དང་མངགས་རྣམས་ནི། །སྐད་ངག་མངག་གཞུག་རྒྱང་དུ་མངགས། །ངས་དང་ངོས་དང་ངེས་རྣམས་ནི། །བརྗེད་ངས་ངོས་འཛིན་ཚད་མས་ངེས། ། དངོས་དང་བརྔས་དང་བརྔོས་རྣམས་ནི། །དངོས་པོ་རྩྭ་བརྔས་ནས་སོགས་བརྔོས། །བརྔ་དང་རྔ་དང་ལྔ་རྣམས་ནི། །རྩྭ་བརྔ་བརྡུངས་རྔ་གྲངས་ཀྱི་ལྔ། །ངུར་སྔུར་ངུར་བ་སྔུར་བ་འདྲེན། །རྔུབ་བརྔུབས་དབུགས་རྔུབ་ཧུབ་ཀྱིས་བརྔུབས། །རྔོ་དངོ་རྔོ་ནད་གྲི་ཡི་དངོ༌། །ངོགས་རྔོག་འཇུག་ངོགས་རུས་ཀྱི་རྔོག །རྔན་བརྔན་གླ་རྔན་མཆོད་པའི་བརྔན། །རྔུལ་དངུལ་ལུས་རྔུལ་རིན་ཆེན་དངུལ། །མངོན་རྔོན་མངོན་གྱུར་རི་དྭགས་རྔོན། །རྔུ་ངུ་ཟུག་རྔུ་རྟག་ཏུ་ངུ༌། །སྔོ་བསྔོ་མདོག་སྔོ་དགེ་བ་བསྔོ། །སྔོགས་བསྔོགས་སྐྱོ་སྔོགས་མཚང་ནས་བསྔོགས། །རྔེའུ་སྔེའུ་རྔེའུ་ཕྲུག་མོན་སྲན་སྔེའུ། །ངན་དངན་ངན་འགྲོ་དངན་འཐེན་པ། །རྔོད་བརྔོད་གླ་རྔོད་བུད་མེད་བརྔོད། །ངང་སྔངས་ངང་བ་སྐྲག་ནས་སྔངས།། ངོམ་ངོམས་སྤྱོམས་ངོམ་ཚིམ་པའི་ངོམས། །སྔས་སྔོས་སྔས་འབོལ་གཞན་ལ་སྔོས། །རྔམ་རྔམས་བརྗིད་རྔམ་འཐུག་པའི་རྔམས། །སྔགས་བསྔགས་གསང་སྔགས་བསྟོད་པའི་བསྔགས། །
ཅ༽ གཅིག་གཅུགས་ལྕུག་ལྕིགས་གྲངས་གཅིག་དང༌། །མཛའ་གཅུགས་ལྕུག་མ་བློ་ཡིས་ལྕིགས། ། ལྕུང་ལྕོང་གཅོང་གཅུང་ལྕུང་ག་དང༌། །ལྕོང་མོ་གཅོང་རོང་ནུ་བོའི་གཅུང༌། །ཅོག་གཅོག་ལྕོག་ལྕོགས་ཐོར་ཅོག་དང༌། །ཤིང་གཅོག་རིའི་ལྕོག་བློ་ཡིས་ལྕོགས། །བཅམས་གཅམ་ལྕམ་ཅམ་གྲོས་བཅམས་དང༌།། གཅམ་ཚིག་ལྕམ་དྲལ་ཅམ་གྱིས་འཇོག །ཅུར་བཅུར་བཅིར་གཅུར་ཅུར་ནིས་དང༌། །འཕྲང་བཅུར་རླན་བཅིར་ཕུག་ཏུ་གཅུར། །ཅད་བཅད་ཅལ་བཅལ་ཐམས་ཅད་དང༌། །ཤིང་བཅད་ཅལ་འདྲོག་སྲང་ལ་བཅལ། །ཅིང་དང་བཅིང་དང་བཅིངས་རྣམས་ནི། །གློད་ཅིང་བཅིང་བ་ལྔ་ཡིས་བཅིངས། །གཅི་དང་གཅུ་དང་ལྕི་རྣམས་ནི། །གཅིན་གཅི་ལུས་གཅུ་བའི་ལྕི་བ། །ལྕག་དང་ལྕགས་དང་གཅགས་རྣམས་ནི། །རྟ་ལྕག་མགར་ལྕགས་ཡིད་ལ་གཅགས། །ཅག་དང་བཅག་དང་བཅགས་རྣམས་ནི། །རང་ཅག་རྡོ་བཅག་ཞབས་ཀྱིས་བཅགས། །ཅེས་དང་བཅོས་དང་བཅས་རྣམས་ནི། །སྟག་ཅེས་བསྟན་བཅོས་དམ་བཅས་པ། །ཅེ་དང་ལྕེ་དང་གཅེས་རྣམས་ནི། །ཅེ་སྤྱང་ལྕེ་རྐན་གཅེས་འཛིན་ཆེ། །ཅི་དང་ཅུ་དང་བཅུ་རྣམས་ནི། །ཅི་ཞིག་སུམ་ཅུ་བཞི་བཅུ་དང༌། །ཅེར་དང་གཅེར་དང་བཅེར་རྣམས་ནི། །སྤྱི་ཅེར་མིག་གཅེར་བུད་ཤིང་བཅེར། །གཅིས་གཅུས་གཅིན་གཅིས་མགྲིན་པ་གཅུས། །ཅོ་བཅོ་ཅོ་ཏོ་བཅོ་ལྔ་སོགས། །ཅང་བཅངས་ཅང་ཤེས་ལག་ཏུ་བཅངས། །གཅུན་གཅིན་དྲན་གཅུན་དྲི་ཆུའི་གཅིན། །གཅན་ཅན་གཅན་གཟན་ལྡན་པའི་ཅན། །ལྕུམ་བཅུམས་ལྕུམ་རྩ་ནང་དུ་བཅུམས། །ལྕང་གཅང་ལྕང་མ་ཁ་གཅང་བ། །བཅབས་ཅབ་ཉེས་བཅབས་ཅབ་ཅོབ་ཟ། །བཅུད་བཅིལ་སྣོད་བཅུད་བཅོམ་པའི་བཅིལ། །བཅོམ་གཅོམ་དགྲ་བཅོམ་མདུན་གྲོས་གཅོམ། །ལྕིབས་བཅིབས་ལག་ལྕིབས་ཆིབས་ལ་བཅིབས། །ཅར་བཅར་མིག་ཅར་ལྟ་བྱེད་བཅར། །ཅོལ་བཅོལ་ཅོལ་ཆུང་འཕྲིན་ལས་བཅོལ། །ཅ་བཅའ་ཅ་ཅོ་བཅའ་བ་འཆའ། །ཅུང་ཅོང་ཅུང་ཟད་རོལ་མོ་ཅོང༌། །ཅོད་གཅོད་ཅོད་པན་སྡིག་རྒྱུན་གཅོད། །  
ཆ༽ ཆོད་འཆོལ་ཆོལ་མཆོད་མཚམས་ཆོད་དང༌། །རིམ་འཆོལ་ཆོལ་ཟངས་དཀོན་མཆོག་མཆོད།། ཆུང་མཆོང་མཆོངས་ཆོངས་ཆུང་ངུ་དང༌། །གཟི་མཆོང་མཆོངས་ལྡིང་ཡིད་ལ་ཆོངས། །ཆིག་མཆིག་ཆུག་འཆུགས་ཆིག་རྐྱང་དང༌། །མཆིག་གུ་ཁར་ཆུག་ནོར་བའི་འཆུགས། །ཆག་ཆགས་འཆག་འཆགས་ཆག་ཤིང་དང༌། །འདོད་ཆགས་འགྲོ་འཆག་ཉེས་པ་འཆགས། །མཆོག་དང་ཆོག་དང་ཆོགས་རྣམས་ནི།། དཀོན་མཆོག་ཆོག་ཤེས་སྣམ་བུ་ཆོགས། །ཆས་དང་ཆེས་དང་ཆོས་རྣམས་ནི། །ཆས་ཀ་ཡིད་ཆེས་དམ་པའི་ཆོས། །ཆང་དང་ཆངས་དང་ཆིངས་རྣམས་ནི། །རྒུན་ཆང་ཟན་ཆངས་ཞགས་པས་ཆིངས། །འཆང་དང་འཆིང་དང་མཆིང་རྣམས་ནི། །སྔགས་འཆང་འཆིང་ཞགས་རྡོ་མཆིང་བུ། །མཆི་དང་མཆུ་དང་འཆི་རྣམས་ནི། །འགྲོ་མཆི་ཁ་མཆུ་འགུམ་པའི་འཆི། །མཆད་དང་འཆད་དང་འཆལ་རྣམས་ནི། །དུར་མཆད་ཆོས་འཆད་ཚུལ་ཁྲིམས་འཆལ། །ཆབ་དང་ཆབས་དང་འཆབ་རྣམས་ནི། །ཆབ་ཤོག་ཆབས་གཅིག་སྦེད་པའི་འཆབ། །ཆེད་དང་མཆེད་དང་འཆེལ་རྣམས་ནི། །དགོས་ཆེད་གྲོགས་མཆེད་བརྟེན་པའི་འཆེལ།། ཆུམས་དང་མཆིམས་དང་འཆུམས་རྣམས་ནི། །དགྲ་ཆུམས་རུས་མཆིམས་ཞེན་པའི་འཆུམས། །ཆུན་དང་མཆིན་དང་འཆུན་རྣམས་ནི། །ཆུན་པོ་མཆིན་པ་སྟོབས་ཀྱིས་འཆུན། །ཆུད་དང་མཆིད་དང་མཆིལ་རྣམས་ནི། །ཆུད་མཛའ་འབེལ་མཆིད་མཆིལ་བས་འདྲེན། །མཆེ་དང་འཆེ་དང་ཆེ་རྣམས་ནི། །མཆེ་གཙིགས་ཁས་འཆེ་བོངས་སོགས་ཆེ། །འཆོས་འཆས་ཚུལ་འཆོས་རུས་པ་འཆས། །ཆུ་འཆུ་ཆུ་ཀླུང་ཡི་ག་འཆུ། །ཆད་ཆལ་སླན་ཆད་ཆལ་མར་བརྡལ། །ཆུབ་ཆིབས་བྱང་ཆུབ་ཆིབས་པའི་རྟ། །ཆེམ་ཆེམས་ཆེམ་སྒྲ་ཁ་ཆེམས་སྨྲ། །ཆོ་འཆོ་ཆོ་རིགས་བཅའ་བ་འཆོ། །འཆུས་མཆིས་ཡོ་འཆུས་ཡོད་པའི་མཆིས། །ཆམ་འཆམས་ཆམ་ནད་གར་གྱི་འཆམས། །ཆན་མཆན་འབྲས་ཆན་མཆན་གྱི་བུ། །འཆོར་མཆོར་ཆུ་འཆོར་རྒྱན་གྱིས་མཆོར། །ཆོམ་འཆོམས་རྐུན་ཆོམ་གྲོས་འཆོམས་ཤིག །ཆར་འཆར་ཆར་བབས་ཉི་མ་འཆར། ། 
ཇ༽ རྗེ་དང་རྗེས་དང་བརྗེས་རྣམས་ནི། །རྗེ་བོ་རྗེས་ཐོབ་ཕན་ཚུན་བརྗེས། །མཇིང་དང་འཇིང་དང་འཇང་རྣམས་ནི། །སྐེ་མཇིང་རྩ་འཇིང་འཁྲུ་བའི་འཇང༌། །བརྗིད་དང་རྗུད་དང་ལྗིད་རྣམས་ནི། །གཟི་བརྗིད་རིད་རྗུད་ལྕིད་ཀྱི་ལྗིད། །འཇུམས་འཇིམ་ཤ་འཇུམས་འདག་པའི་འཇིམ། །མཇུག་འཇུག་མཇུག་མ་རྗེས་འཇུག་དང༌། །འཇིག་འཇིགས་འཇིག་རྟེན་འཇིགས་སྐྲག་ཆེ། །འཇི་འཇུ་འཇི་བ་བཟའ་བཏུང་འཇུ། །འཇག་འཇགས་འཇག་མ་ཡིད་ལ་འཇགས། །འཇོང་འཇུངས་དབྱིབས་འཇོང་སེར་སྣའི་འཇུངས། །འཇུད་འཇིལ་འཇུད་མཐུན་འཇོམས་པའི་འཇིལ། །རྗེད་བརྗེད་རྗེད་བྱེད་སྔར་བྱས་བརྗེད།། ཇི་ཇུ་ཇི་སྲིད་རྡོའི་ཇུ་བོ། །འཇས་འཇོས་ཞ་འཇས་འོ་མ་འཇོས། །འཇོལ་མཇོལ་ཁྲལ་འཇོལ་བླ་མར་མཇོལ། །འཇལ་མཇལ་འདོམ་འཇལ་རྟེན་ལ་མཇལ། །  
ཉ༽ རྙིང་བརྙིངས་བརྙངས་བརྙང་གསར་རྙིང་དང༌། །གོས་བརྙིངས་ཁ་བརྙངས་འཁྲུ་བའི་བརྙང༌། ། རྙིད་རྙིལ་གཉིད་གཉུལ་ལྕང་རྙིད་དང༌། །སོ་རྙིལ་གཉིད་མཐུག་སོ་བཙུགས་གཉུལ། །བསྙིལ་སྙིད་བསྙུལ་སྙིལ་ཕྱིར་བསྙིལ་དང༌། །སྙིད་མོ་བཀྲུས་བསྙུལ་རི་སྙིལ་ཅིག །སྙུགས་བསྙུགས་སྙིགས་བསྙིགས་སྙུགས་བསྲིངས་དང༌། །སྣུམ་བསྙུགས་དུས་སྙིགས་ལྷུང་བཟེད་བསྙིགས། །ཉེ་མཉེ་གཉེ་གཉོས་ཉེ་བོ་དང༌། །ར་མཉེ་གཉེ་མ་རུས་ཀྱི་གཉོས། །ཉམ་དང་ཉམས་དང་མཉམ་རྣམས་ནི། །ཉམ་ང་ཉམས་རྟོགས་བཟང་ངན་མཉམ། །ཉིལ་དང་ཉུལ་དང་ཉིད་རྣམས་ནི། །རི་ཉིལ་ནགས་ཉུལ་ཆོས་ཉིད་རྟོགས། །ཉེས་དང་མཉེས་དང་ཉོས་རྣམས་ནི། །ཕམ་ཉེས་ཐུགས་མཉེས་རིན་གྱིས་ཉོས། །སྙོལ་དང་བསྙོད་དང་སྙོད་རྣམས་ནི། ། ཆང་སྙོལ་ཟས་བསྙོད་སྐུད་པ་སྙོད། །སྙད་དང་བསྙད་དང་བསྙལ་རྣམས་ནི། །ཐ་སྙད་གཏམ་བསྙད་བུ་ཆུང་བསྙལ། །རྙེད་དང་སྙེད་དང་བསྙེལ་རྣམས་ནི། །ནོར་རྙེད་ཇི་སྙེད་བརྗེད་པའི་བསྙེལ། །གཉོག་དང་རྙོག་དང་བརྙོགས་རྣམས་ནི། །ནོར་གཉོག་ཆུ་རྙོག་ཟས་ཀྱིས་བརྙོགས། །གཉེར་བསྙེར་དཀོར་གཉེར་ཁྲོ་གཉེར་བསྙེར། །གཉེན་བསྙེན་བཤེས་གཉེན་དྲུང་དུ་བསྙེན། །ཉེན་མཉེན་ཁེ་ཉེན་རེག་བྱ་མཉེན། །ཉན་མཉན་ཉན་རྣ་ཆུའི་མཉན་པ། །གཉགས་གཉག་རུས་གཉགས་ཉག་པོར་གཉག །གཉུག་གཉིག་གཉུག་མ་གཅིག་གི་གཉིག །མཉེད་མཉེལ་ཀོ་མཉེད་ངལ་བའི་མཉེལ། །ཉོད་ཉོལ་ཉོད་པ་མལ་དུ་ཉོལ། །བརྙས་བརྙེས་བརྙས་བཅོས་བདུད་རྩི་བརྙེས། །སྙིང་བསྙེངས་སྙིང་རྗེ་འཇིགས་པའི་བསྙེངས། །སྙོམས་སྙོམ་བཏང་སྙོམས་སྙོམ་ལས་པ། །བསྙུངས་སྙུང་ནོར་བསྙུངས་འབིགས་བྱེད་སྙུང༌། །རྙོང་རྙོངས་རྙི་རྙོང་ཐུར་དུ་རྙོངས། ། སྙུན་བསྙུན་སྙུན་ནད་ནད་ཀྱིས་བསྙུན། །བརྙན་གཉན་ཕྱག་བརྙན་རི་དྭགས་གཉན། །ཉིང་ཉང་ཉིང་ཁུ་རུས་ཀྱི་ཉང༌། །སྙོན་བསྙོན་སྙོན་མོངས་བསྙོན་འདིང་བ། །ཉ་ཉྭ་གསེར་ཉ་ཉྭ་སུག་དལ། །         
ཏ༽ ཏིང་བཏིང་ཏང་བཏང་ཏིང་ཤགས་དང༌། །གདན་བཏིང་ཏང་ཀུན་བཟུང་བ་བཏང༌། །བཏེག་བཏག་བཏགས་གཏག་གྱེན་བཏེག་དང༌། །བཏག་སོ་ཕྱེ་བཏགས་གདབ་བུས་གཏག །གཏོང་བསྟོངས་སྟོང་སྟོངས་སྦྱིན་གཏོང་དང༌། །མི་བསྟོངས་སྟོང་ཕྲག་ཟད་ནས་སྟོངས། །བཏུང་ལྟོང་ལྟུང་བསྟུངས་བཏུང་བ་དང༌། །མདའ་ལྟོང་ཉེས་ལྟུང་ཐུང་ངུར་བསྟུངས། །སྟང་སྟངས་ལྟེང་སྟེང་བསྟི་བསྟང་དང༌། ། བཞུགས་སྟངས་ལྟེང་ཀ་ཐོག་གི་སྟེང༌། །གཏོས་བརྟས་ལྟས་ལྟོས་རིའི་གཏོས་དང༌། །ལུས་བརྟས་མཚན་ལྟས་མིག་གིས་ལྟོས། །ཏིལ་བཏུད་བཏུལ་གཏུད་ཏིལ་འབྲུ་དང༌། །དྲུང་བཏུད་བདུད་བཏུལ་བདུག་སྤོས་གཏུད། །གཏའ་ལྟ་སྟ་རྟ་གཏའ་མ་དང༌། །ལྟ་བ་སྟ་རེ་བཞོན་པའི་རྟ། །བསྟོད་སྟོད་གཏོལ་རྟོད་བསྟོད་བསྔགས་དང༌། །ལུས་སྟོད་གཏོལ་མེད་རྟོད་ཐག་བསྲིངས། །བཏོད་རྟོལ་བརྟོལ་གཏོད་སྲོལ་བཏོད་དང༌། ། ནོར་རྟོལ་ས་བརྟོལ་ལག་ཏུ་གཏོད། །བསྟི་སྟི་གཏི་སྟུ་བསྟི་གནས་དང༌། །བཀུར་སྟི་གཏི་མུག་བྷ་གའི་སྟུ།། གཏད་ལྟད་བསྟད་བརྟད་གཉེར་གཏད་དང༌། །ལྟད་མོ་སྒ་བསྟད་གློ་བུར་བརྟད། །བརྟགས་རྟགས་རྟག་ལྟག་ཀུན་བརྟགས་དང༌། །རྟགས་མཚན་རྟག་འཛིན་གཉའ་ལྟག་ཕྱོགས། །སྟེགས་སྟགས་སྟག་སྟེག་སྟེགས་བུ་དང༌། །ཡ་སྟགས་མེ་སྟག་སྒེག་ཉམས་སྟེག །གཏིགས་གཏུགས་རྟུག་སྟུག་ཆུ་གཏིགས་དང༌།། དྲི་གཏུགས་བྲུན་རྟུག་འཐུག་པོའི་སྟུག །གཏར་ལྟར་སྟར་བསྟར་ཁྲག་གཏར་དང༌། །ལྟར་སྣང་སྟར་བུ་བསྒྲིགས་པའི་བསྟར། །གཏན་བརྟན་བསྟན་སྟན་སྒོ་གཏན་དང༌། །བརྟན་བཞུགས་བསྟན་འཛིན་སྟན་ལ་འཁོད། །བསྟབས་བལྟབས་སྟབས་བརྟབས་ཟས་བསྟབས་དང༌། །གོས་བལྟབས་སྟབས་གཅིག་བྲེད་པའི་བརྟབས། །ལྟོགས་དང་རྟོག་དང་རྟོགས་རྣམས་ནི། །བཀྲེས་ལྟོགས་རྟོག་དཔྱོད་ཚང་མས་རྟོགས། ། རྟུལ་དང་བརྟུལ་དང་བསྟུད་རྣམས་ནི། །རྟུལ་བོ་བརྟུལ་ཞུགས་སྔ་ཕྱི་བསྟུད། །གཏང་དང་གཏིང་དང་གཏེང་རྣམས་ནི། །གཏང་རག་གཏིང་ཟབ་གཏའ་མའི་གཏེང༌། །རྟིང་དང་བསྟིང་དང་བསྟང་རྣམས་ནི༑ ༑ཕྱི་རྟིང་བསྟིང་ཚིག་དགོན་གྱི་བསྟང༌། །ཏུར་དང་གཏུར་དང་ལྟིར་རྣམས་ནི། །ནན་ཏུར་གཏུར་བུ་ལྟིར་གྱིས་བཀང༌། །བཏོགས་དང་གཏོགས་དང་ཏོག་རྣམས་ནི། །སྤུ་བཏོགས་ཕྱོགས་གཏོགས་ནོར་བུའི་ཏོག །གཏམ་དང་བལྟམས་དང་གཏམས་རྣམས་ནི། །གཏམ་སྨྲ་སྐུ་བལྟམས་བཅུད་ཀྱིས་གཏམས།། གཏུན་དང་བསྟུན་དང་བརྟུན་རྣམས་ནི། །གཏུན་ཤིང་གཞན་བསྟུན་བརྩོན་པའི་བརྟུན། །གཏིབས་དང་གཏུབས་དང་བཏུབ་རྣམས་ནི། །སྤྲིན་གཏིབས་ཤིང་གཏུབས་རུང་བའི་བཏུབ། །རྟོན་སྟོན་ཡིད་རྟོན་དམ་ཆོས་སྟོན། །གཏོ་ལྟོ་ཁྲོམ་གཏོ་ལྟོ་བ་ལྡིར། །སྟེའུ་རྟེའུ་གཞོག་སྟེའུ་རྒོད་མའི་རྟེའུ། །གཏོར་སྟོར་བསང་གཏོར་བོར་བའི་སྟོར། །ཏིག་ཏུག་ཏིག་ཏ་ཏུག་ཆོམ་སྒྲ། །གཏུམ་གཏུམས་གཏུམ་པོ་གཡོགས་པའི་གཏུམས། །ཏོན་བཏོན་ཁ་ཏོན་ཉིན་བཞིན་བཏོན། །སྟེམས་ལྟེམ་བྱད་སྟེམས་ལྟེམ་གྱིས་གང༌། །སྟོབ་སྟོབས་ཟས་སྟོབ་རྩལ་གྱི་སྟོབས། །ལྟེ་སྟེས་ལྟེ་བ་སྟབས་ལེགས་སྟེས། །སྟེར་གཏེར་ཟས་སྟེར་འཛད་མེད་གཏེར། །བསྟེན་བརྟེན་བཤེས་བསྟེན་འཁར་བར་བརྟེན། །  
ཐ༽ ཐིངས་མཐིང་འཐིང་མཐང་ལྷུས་ཐིངས་དང༌། །མཐོན་མཐིང་འཐིང་སླད་སྨད་ཀྱི་མཐང༌། །ཐི་ཐུ་མཐུ་འཐུ་ཐི་བ་དང༌། །ཐུ་བོ་མཐུ་ཆེན་མེ་ཏོག་འཐུ། །ཐིབ་ཐུབ་འཐིབས་འཐུབ་ཐིབ་པོ་དང༌། །དགྲ་ཐུབ་སྤྲིན་འཐིབས་དུམ་བུར་འཐུབ། །ཐུག་དང་ཐུགས་དང་མཐུག་རྣམས་ནི། །ཐུག་འཕྲད་ཐུགས་རྗེ་སྟུག་པོའི་མཐུག །ཐག་དང་འཐག་དང་ཐགས་རྣམས་ནི། །ཉམ་ཐག་ཕྱེ་འཐག་ཚེམས་ཐགས་བཟང༌། །ཐུང་དང་ཐོངས་དང་འཐུངས་རྣམས་ནི། །ཐུང་ངུ་ཐོངས་ཤིག་སྐོམ་སྐྱེམས་འཐུངས། །ཐེངས་དང་འཐེང་དང་ཐང་རྣམས་ནི། །ཐེངས་གཅིག་ཞ་འཐེང་མཉམ་བདེའི་ཐང༌། །མཐིལ་དང་མཐུད་དང་འཐུལ་རྣམས་ནི། །ལག་མཐིལ་ཆད་མཐུད་དྲི་བསུང་འཐུལ། །ཐབ་དང་ཐབས་དང་འཐབ་རྣམས་ནི། །ཐབ་ཀ་ཐབས་མཁས་དགྲ་ལ་འཐབ། །ཐམ་དང་ཐམས་དང་འཐམས་རྣམས་ནི། །ཐམ་ག་ཐམས་ཅད་མཛའ་མོར་འཐམས། །ཐོས་དང་མཐོས་དང་འཐས་རྣམས་ནི། །སྒྲ་ཐོས་མདའ་མཐོས་སྲ་ཞིང་འཐས། །ཐོད་དང་ཐོལ་དང་མཐོལ་རྣམས་ནི། །མགོ་ཐོད་ཐོལ་བྱུང་སྡིག་པ་མཐོལ། །ཐེབས་དང་མཐེབ་དང་འཐེབ་རྣམས་ནི། །བཤོལ་ཐེབས་མཐེབ་རྩལ་མལ་གོས་འཐེབ། །ཐོག་དང་ཐོགས་དང་འཐོག་རྣམས་ནི། །ཐོག་མདའ་ཐོགས་མེད་ཁ་སྤུ་འཐོག །ཐེ་དང་མཐེ་དང་ཐེའུ་རྣམས་ནི། །ཐེ་གཏོགས་མཐེ་བོང་ཐེའུ་རང་བསྐྲད། །མཐོན་དང་འཐོན་དང་ཐོན་རྣམས་ནི། །མཐོན་ཀ་མགོ་འཐོན་འགྲུལ་བ་ཐོན། །ཐད་དང་ཐལ་དང་འཐད་རྣམས་ནི། །ཐད་ཀ་ཐལ་འགྱུར་བློ་ལ་འཐད། །ཐུན་དང་འཐུན་དང་མཐུན་རྣམས་ནི། །ཐུན་མོང་འཇུད་འཐུན་ཀུན་དང་མཐུན། །ཐིམ་དང་ཐུམ་དང་འཐུམ་རྣམས་ནི། །ཆུར་ཐིམ་གླེགས་ཐུམ་གོས་ཀྱིས་འཐུམ། །ཐིག་ཐིགས་ཐིག་གདབ་ཐིགས་པ་ཟགས། །ཐེག་ཐེགས་ཐེག་ཆེན་ལམ་ལ་ཐེགས། །མཐོང་མཐོངས་གཟུགས་མཐོང་ནམ་མཁའི་མཐོངས། །ཐེལ་ཐེད་ཐེལ་ཚེ་ཐེད་ལ་བོར། །ཐ་མཐའ་ཐ་མལ་མཐའ་འཁོབ་དང༌། །ཐུལ་ཐུད་དགྲ་ཐུལ་མར་ཆུར་ཐུད། །ཐན་འཐན་བཙའ་ཐན་ནན་ཏན་འཐན། །ཐུར་མཐུར་གྱེན་ཐུར་རྟ་ཡི་མཐུར། ། ཐོ་མཐོ་ཐོ་ཅོ་དཔངས་སུ་མཐོ། །ཐོར་འཐོར་ཐོར་ཅོག་ཕྱོགས་སུ་འཐོར། །ཐོམ་འཐོམས་ཤིང་ཐོམ་མགོ་བོ་འཐོམས། །ཐེམ་འཐེམས་ཐེམ་སྐས་ནན་ཆག་འཐེམས། །མཐར་ཐར་མཐར་ཐུག་ཐར་པ་ཐོབ། །
ད༽ གདའ་བདའ་བརྡ་ལྡ་ཡོད་གདའ་དང༌། །རོ་བདའ་དུང་བརྡ་ལྡ་ལྡི་བྲེས། །བདུངས་གདོང་གདུང་གདུངས་གཞུ་བདུངས་དང༌། །ངོ་གདོང་རུས་གདུང་ནད་ཀྱིས་གདུངས། །དྲག་དྲགས་དྲེག་དྲེགས་དྲག་པོ་དང༌། །ཐལ་དྲགས་དྲེག་ནད་ཁེངས་དྲེགས་ཆེ། །ལྡིང་ལྡེང་ལྡངས་ལྡང་མཁའ་ལྡིང་དང༌། །སེང་ལྡེང་ནེའུ་ལྡངས་དྲི་བསུང་ལྡང༌། །རྡུང་བརྡུངས་བརྡུང་བསྡོངས་འཚོག་རྡུང་དང༌། །ལྕགས་བརྡུངས་གྲོ་བརྡུང་གྲོགས་ལ་བསྡོངས། །བདེ་སྡེ་ལྡེ་རྡེའུ་བདེ་སྐྱིད་དང༌། །སྡེ་ཚན་རེ་ལྡེ་རྡོ་ཆུང་རྡེའུ། །བསྡོགས་རྡོག་ལྡོག་བདོག་ཉེར་བསྡོགས་དང༌། །ཕྲེང་རྡོག་སླར་ལྡོག་ཡོད་པའི་བདོག །གདུལ་བདུད་སྡུད་ལྡུད་གདུལ་བྱ་དང༌། །བདུད་རྩི་ཚུར་སྡུད་འོ་མ་ལྡུད། །ལྡུམ་རྡུམ་སྡུམ་བསྡུམས་རྩྭ་ལྡུམ་དང༌། །ལག་རྡུམ་སྡུམ་པ་འཁོན་པ་བསྡུམས། །སྡིགས་སྡུག་རྡུགས་ལྡུགས་སྡིགས་མཛུབ་དང༌། །སྡུག་བསྔལ་ཐབས་རྡུགས་སྣོད་དུ་ལྡུགས། །གདབ་བལྡབས་རྡབ་བརྡབས་གདབ་ལས་དང༌། །བསྐྱར་བལྡབས་རྡབ་འཆལ་གཏོར་མ་བརྡབས། །བདར་གདར་སྡར་བརྡར་ཕྱི་བདར་དང༌། །གདར་རྡོ་སྡར་མ་སྤུ་གྲི་བརྡར། །འདྲིལ་འདྲུད་འདྲིལ་འདྲུལ་སྐྲན་འདྲིལ་དང༌། །སར་འདྲུད་བློ་འདྲིལ་རུལ་འགྱུར་འདྲུལ། །ལྡེབས་རྡེབ་སྡེབ་བསྡེབས་གྱང་ལྡེབས་དང༌། །ཕུར་རྡེབ་སྡེབ་སྦྱོར་ལྷན་གཅིག་བསྡེབས། །དོང་དང་དུང་དང་དུངས་རྣམས་ནི། །དོང་ཟབ་ཆོས་དུང་ཡུལ་ལ་དུངས། །གདལ་དང་ལྡད་དང་བལྡད་རྣམས་ནི། །ཁྱབ་གདལ་ལྡད་བྱེད་སོ་ཡིས་བལྡད། །བལྡག་དང་བལྡགས་དང་ལྡེག་རྣམས་ནི། །བལྡག་བྱ་ལྕེས་བལྡགས་གཡོ་བའི་ལྡེག །རྡལ་དང་བསྡད་དང་བརྡལ་རྣམས་ནི། །གྲོང་རྡལ་མལ་བསྡད་ཐང་མར་བརྡལ། །སྡོང་དང་ལྡོང་དང་ལྡོངས་རྣམས་ནི། །ཤིང་སྡོང་ལྡོང་རོས་བློ་མིག་ལྡོངས། །གདེག་དང་གདགས་དང་བརྡེགས་རྣམས་ནི། །གྱེན་གདེག་གདགས་གཞི་དབྱུག་པས་བརྡེགས། །དྲིང་དང་དྲང་དང་དྲངས་རྣམས་ནི།། གཞན་དྲིང་དྲང་དོན་གནས་ནས་དྲངས། །དྲེ་དང་དྲས་དང་དྲེས་རྣམས་ནི། །མོན་དྲེ་དྲས་དྲུབ་རྩ་དྲེས་མ། །དྭངས་དང་དེང་དང་དེངས་རྣམས་ནི། །དྭངས་གསལ་དེང་དུས་གཞན་དུ་དེངས། །མདུང་དང་མདོངས་དང་འདོང་རྣམས་ནི། །མདའ་མདུང་སྒྲོ་མདོངས་འགྲོ་བའི་འདོང༌། །མདུད་དང་འདུད་དང་འདུལ་རྣམས་ནི། །སྲུང་མདུད་གུས་འདུད་མ་རུངས་འདུལ། །གདམ་དང་གདམས་དང་བསྡམས་རྣམས་ནི། །གདམ་ང་གདམས་ངག་ཉེས་པ་བསྡམས། །བསྡུར་དང་ལྡིར་དང་ལྡུར་རྣམས་ནི། །གྲོས་བསྡུར་འབྲུག་ལྡིར་ཐུག་པ་ལྡུར། །འདིང་དང་འདང་དང་འདེང་རྣམས་ནི། །སྟན་འདིང་ཕྱེས་འདང་སང་ཉིན་འདེང༌། །གདུས་དང་བསྡུས་དང་ལྡུས་རྣམས་ནི། །སྨན་གདུས་མདོར་བསྡུས་ལྷག་མ་ལྡུས། །དྲུང་དང་དྲོངས་དང་དྲུངས་རྣམས་ནི། །ཞབས་དྲུང་སྤྱན་དྲོངས་དྲུངས་ནས་ཕྱུང༌། །སྡོམ་དང་བསྡོམས་དང་ལྡོམ་རྣམས་ནི། །སྲིན་སྡོམ་ཁྱོན་བསྡོམས་ལྡོམ་བུ་པ། །སྡོ་དང་བདོ་དང་རྡོ་རྣམས་ནི། །སྲོག་སྡོ་དར་བདོ་རྡོ་བྲག་རྡོ། །གདུགས་དང་གདུག་དང་བདུག་རྣམས་ནི། །དབུ་གདུགས་གདུག་རྩུབ་སྤོས་ཀྱིས་བདུག།། གདེང་དང་གདངས་དང་གདེངས་རྣམས་ནི། །གདེང་ཐོབ་གདངས་སྙན་གདེངས་ཀ་བརྗིད། །གདིང་གདང་གདིང་བ་གོས་ཀྱི་གདང༌། །སྡང་རྡང་ཆགས་སྡང་འདོགས་ཐག་རྡང༌། །སྡིག་བསྡིགས་སྡིག་ཅན་གཞན་ལ་བསྡིགས། །འདྲད་འདྲལ་སེན་འདྲད་བཅས་ཁྲིམས་འདྲལ། །མདོས་འདས་མདོས་གླུད་མྱ་ངན་འདས། །མདང་མདངས་མཚན་མདང་ཚོན་གྱི་མདངས། །འདད་འདལ་ཆགས་འདད་སྣག་ཚ་འདལ། ། ད་དྭ་ད་ལྟ་དྭ་ཕྲུག་མང༌། །དོད་དོལ་ཚབ་དོད་ཉ་ཡི་དོལ། །དྲེལ་དྲེད་རྟ་དྲེལ་གཅན་གཟན་དྲེད། །དྲིལ་དྲུད་ཤོག་དྲིལ་ས་ལ་དྲུད། །ལྡེར་སྡེར་ལྡེར་སྐུ་སྡེར་མོ་རྣོ། །འདྲི་འདྲུ་གཏམ་འདྲི་ཁུང་བུ་འདྲུ། །མདའ་འདའ་མདའ་གཞུ་མྱ་ངན་འདའ། །འདི་འདུ་འདི་ཉིད་འདུ་ལོང་བྱེད། །འདོ་མདོ་འདོ་མེད་ལུང་བའི་མདོ། །མདེ་འདེ་མདེའུ་མེ་ལ་འདེ། །གདུ་བསྡུ་སྨན་གདུ་ཡུལ་ཁྲལ་བསྡུ། །གདོད་སྡོད་གདོད་མ་མལ་ལ་སྡོད། །འདྲེ་འདྲེས་འདྲེ་གདོན་འོ་ཆུ་འདྲེས། །འདབ་འདབས་པད་འདབ་གྲོང་གི་འདབས། །མདོར་འདོར་མདོར་བསྡུས་སྙིགས་མ་འདོར། །དྲོག་དྲོགས་ཁ་དྲོག་ཁུར་བོའི་དྲོགས། །དག་དྭགས་རྣམ་དག་རི་དྭགས་དང༌། །གདན་ལྡན་གདན་ཁྲི་སྐལ་ལྡན་བུ། །འདོད་འདོལ་ཅི་འདོད་ས་གཤིན་འདོལ། །གདོལ་རྡོལ་གདོལ་བ་ཆུ་མིག་རྡོལ། །དྲུ་དྲི་དྲུ་གུ་སྤོས་ཀྱི་དྲི། །མདོག་འདོགས་ཚོན་མདོག་རྟ་དྲེལ་འདོགས།། འདོམ་འདོམས་ལག་འདོམ་གསང་ནས་འདོམས། །རྡིབ་ལྡིབ་ཐོག་རྡིབ་ལྡབ་ལྡིབ་སྐད། །དོག་དོགས་ཁྱོན་དོག་དོགས་ཟོན་བྱེད། །དུས་དེས་དུས་ཚོད་རྒྱུད་འཇམ་དེས། །རྡོབ་ལྡོབས་ཕེག་རྡོབ་ཆོས་ལྡོབས་སྐྱེན། །ལྡོག་རྡོག་འགྲོ་ལྡོག་རྡོག་པས་བྱེད། །གདས་གདོས་གདས་སྨྲ་གདོས་པ་འཛིན། །བདས་བསྡོས་ཕྱུགས་བདས་སྲོག་ལ་བསྡོས། །དུག་དུགས་དུག་ཟོས་དུགས་ཀྱིས་བཅོས། །རྡོར་སྡོར་གྲི་རྡོར་ཐུག་སྡོར་གཏུབ། །དིང་དང་དིང་སང་དང་བ་སྐྱེ། །གདོན་ལྡོན་ཀློག་གདོན་དྲི་ལན་ལྡོན། །            
ན༽ ནབ་དང་མནབ་དང་མནབས་རྣམས་ནི། །ནབ་སོ་མནབ་རྩལ་ཆོས་གོས་མནབས། །ནང་དང་ནངས་དང་ནིང་རྣམས་ནི། །ཕྱི་ནང་ནངས་དུས་མ་ནིང་མཐོང༌། །གནག་དང་རྣག་དང་བརྣགས་རྣམས་ནི༑ ༑གནག་ཕྱུགས་རྣག་ཁྲག་ཡིད་ལ་བརྣགས། །གནམ་དང་རྣམ་དང་རྣམས་རྣམས་ནི། །གནམ་སྔོན་རྣམ་གཞག་མང་ཚིག་རྣམས། །མནོག་དང་བརྣོགས་དང་ནོག་རྣམས་ནི། །ཟས་མནོག་སྦས་བརྣོགས་ཤ་སྒའི་ནོག །ནན་དང་མནན་དང་བརྣན་རྣམས་ནི། །ནན་ཏན་མནན་གཏད་ངེས་བཟུང་བརྣན། །མནལ་དང་ནད་དང་ནལ་རྣམས་ནི། །མནལ་གཟིམ་ནད་པ་ནལ་བུ་སྐྱེས། །ནམ་དང་ནམས་དང་མནམ་རྣམས་ནི༑ ༑ནམ་ཞིག་བསོད་ནམས་དྲི་མ་མནམ། །གནང་གནངས་གནང་སྦྱིན་གནངས་ཉིན་བྱེད། །བརྣངས་རྣང་ཟས་བརྣངས་ཞིང་རྣང་མ། །སྣོན་སྣྲོན་ཟས་སྣོན་རྒྱུ་སྐར་སྣྲོན། །རྣོན་གནོན་མཚོན་རྣོན་ཞབས་ཀྱིས་གནོན། །སྣམ་བསྣམས་སྣམ་བུ་རྡོ་དྲིལ་བསྣམས། །གནས་གནོས་གནས་འདིར་བདེར་གནོས་ཤིག །ན་མནའ་ན་འཆི་མནའ་ལ་གཏད། །གནའ་རྣ་གནའ་དུས་རྣ་ལོང་འདོགས། །སྣལ་བསྣད་སྣལ་མ་སོར་མོ་བསྣད། །རྣལ་གནད་རྣལ་མ་གནད་དུ་སོང༌། །བསྣུབས་སྣྲུབས་སྲོལ་བསྣུབས་རྒྱུ་སྐར་སྣྲུབས། །བསྣུར་སྣུར་དུས་བསྣུར་སྣག་ཚ་སྣུར། །ནོད་མནོལ་ལུང་ནོད་མནོལ་བ་བསངས། །ནག་ནགས་མདོག་ནག་ནགས་ཚལ་སྟུག །ནིས་ནུས་ཅིར་ནིས་འོ་མ་ནུས། །སྣར་བསྣར་སྣར་མ་མཇུག་མ་བསྣར། །སྣོད་བསྣོལ་སྣོད་བཅུད་ཕན་ཚུན་བསྣོལ། །མནོ་རྣོ་མནོ་བསམ་ཤེས་རབ་རྣོ། །གནོང་ནོངས་ངོ་གནོང་ཉེས་པའི་ནོངས། ། ནུད་ནུལ་ནུད་ཆུང་སྐྱང་ནུལ་བྱེད། །ནར་མནར་ནར་མ་ཨ་ནེས་མནར། །ནོམ་ནོམས་ནོམ་བུ་ལག་པས་ནོམས། །ནུ་ནི་ནུ་མ་ནི་གུ་མ། །ནས་མནོས་གྲོ་ནས་སྡོམ་པ་མནོས། །
པ༽ དཔག་དཔགས་དཔག་ཚད་བློ་ཡིས་དཔགས། །དཔོང་དཔུང་དཔོང་ས་དཔུང་པ་གཏུམ། །དཔངས་དཔང་དཔངས་མཐོ་དཔང་པོར་གསལ། །པི་པུ་པི་ཝང་པུ་ཤུད་བྱ། །པུར་པིར་པུར་ཁང་ལྷ་བཟོའི་པིར། ། སྤང་སྤངས་སྤང་ལྗོངས་བློ་ཡིས་སྤངས། །ལྤགས་པགས་མི་ལྤགས་མིའི་པགས་པ། །སྤྲས་སྤྲོས་གཅེས་སྤྲས་སྤྲོས་ནས་བཤད། །སྤྱང་སྤྱིངས་སྤྱང་ཀི་ཆུ་ལ་སྤྱིངས། །སྤོས་སྤེའུ་བདུག་སྤོས་སྤེའུ་མཁར། །པོད་སྤོད་ལག་པོད་སྒ་གཡེར་སྤོད། །དཔྱང་དཔྱངས་དཔྱང་ཐག་ཐུར་དུ་དཔྱངས། །སྤྲིང་སྤྲིངས་སྤྲིང་ཡིག་ཁ་སང་སྤྲིངས། །དཔྲལ་སྤྲད་དཔྲལ་བ་གཞན་ལ་སྤྲད། །སྤོང་སྤུངས་འཁྲུལ་སྤོང་ཕུང་བོར་སྤུངས། །
ཕ༽ ཕུང་ཕོངས་འཕོང་འཕོངས་ཕུང་པོ་དང༌། །དབུལ་ཕོངས་འཕོང་སྐྱེན་ལུས་ཀྱི་འཕོངས། །ཕྲད་ཕྲལ་འཕྲད་འཕྲལ་ཚིག་ཕྲད་དང༌། །ཁ་ཕྲལ་ནང་འཕྲད་འཕྲལ་གྱི་དོན། །ཕྲུག་ཕྲུགས་འཕྲིག་འཕྲིགས་ཕྲུག་གུ་དང༌། །ཕྲུགས་གཅིག་ཁུ་འཕྲིག་འཕྲིགས་ཚུད་པ། །ཕང་ཕངས་འཕང་འཕངས་རིའི་ཕང་དང༌།། གཅེས་ཕངས་གོ་འཕང་རྒྱང་དུ་འཕངས། །ཕད་དང་ཕལ་དང་འཕལ་རྣམས་ནི། །ཕད་བུ་ཕལ་ཆེར་འཕལ་ག་འགྲིགས། །ཕྱག་དང་ཕྱགས་དང་འཕྱག་རྣམས་ནི། །ཕྱག་རྒྱ་ཕྱགས་ལྷམ་གད་སྙིགས་འཕྱག ། ཕག་དང་འཕགས་དང་འཕག་རྣམས་ནི། །ཕག་རྒོད་ཁྱད་འཕགས་འཕག་ནས་ལངས། །ཕྲེང་དང་འཕྲང་དང་འཕྲེང་རྣམས་ནི། །བགྲང་ཕྲེང་ལམ་འཕྲང་སེམས་ལ་འཕྲེང༌། །འཕྲོས་དང་འཕྲེས་དང་འཕྲས་རྣམས་ནི༑ ༑འོད་འཕྲོས་གཞོགས་འཕྲེས་དྲེའུས་འཕྲས། །ཕྲི་དང་ཕྲུ་དང་འཕྲུ་རྣམས་ནི། །སྣོན་ཕྲི་ཕྲུ་མ་རྒོད་འཕྲུ་ལྡེམ། །ཕྱེ་དང་འཕྱེ་དང་འཕྱས་རྣམས་ནི། །བཏགས་ཕྱེ་འཕྱེ་བོ་གཞན་ལ་འཕྱས། །ཕུད་དང་ཕུལ་དང་འཕུལ་རྣམས་ནི། །ཟས་ཕུད་ཕུལ་ཡོན་རླུང་གིས་འཕུལ། །ཕུག་དང་ཕུགས་དང་ཕིགས་རྣམས་ནི། ། བྲག་ཕུག་འཕྲལ་ཕུགས་དཀའ་གནད་ཕིགས། །ཕྲ་འཕྲ་ཕྲ་རགས་རྐང་བའི་འཕྲ། །འཕར་ཕར་འཕར་བ་ཕར་ལ་རྒྱུག །ཕོ་འཕོ་ཕོ་ཉ་གནས་ནས་འཕོ། །ཕུབ་ཕིབས་ཕུབ་རལ་རྒྱ་ཕིབས་འགེལ། །ཕུར་འཕུར་ཕུར་བ་མཁའ་ལ་འཕུར། །ཕྱིར་འཕྱུར་ཕྱིར་འོང་འོ་མ་འཕྱུར། །ཕྱི་འཕྱི་ཕྱི་དྲོ་འགོར་བའི་འཕྱི། །ཕྱུགས་ཕྱུག་གནག་ཕྱུགས་ནོར་གྱིས་ཕྱུག །ཕོགས་ཕོག་འགྱེད་ཕོགས་གདམས་ངག་ཕོག །ཕན་འཕན་ཕན་འདོགས་དར་གྱི་འཕན། །ཕྱང་ཕྱིང་ཕྱང་ངེ་ཕྱིང་བ་གྱོན། །འཕྱིངས་འཕྱངས་སྐྲ་འཕྱིངས་བུམ་མཆུ་འཕྱངས། །
བ༽ བྱང་དང་བྱིངས་དང་བྱིང་རྣམས་ནི། བྱང་ཕྱོགས་བྱིངས་འདྲེན་ཆུ་རུ་བྱིང༌། །བྲེ་དང་བྲེས་དང་བྲོས་རྣམས་ནི། །བླ་བྲེ་རྒྱན་བྲེས་གཞན་དུ་བྲོས། །བྲིད་དང་བྲུལ་དང་བྲུད་རྣམས་ནི། །བསླུ་བྲིད་ཟས་བྲུལ་བྲུད་བྲུད་ཟ། །བྱེ་དང་བྱེད་དང་བྱོས་རྣམས་ནི། །བྱེ་མ་བྱེས་སུ་བྱ་བ་བྱོས། །འབྲང་དང་འབྲིང་དང་འབྲེང་རྣམས་ནི། །རྗེས་འབྲང་རབ་འབྲིང་འབྲེང་བས་འཁྱིག །དབྲེ་དང་སྦྲེས་དང་སྦྲེ་རྣམས་ནི། །བཙོག་དབྲེ་འཁྱགས་སྦྲེས་སྲོག་ཆགས་སྦྲེ། །བུད་དང་བུལ་དང་བིལ་རྣམས་ནི། །ཕྱིར་བུད་འགྱངས་བུལ་བིལ་བ་སྐྱེས། །བུང་དང་བོང་དང་བོངས་རྣམས་ནི། །བུང་བ་རི་བོང་བོངས་ཚད་ཆུང༌། །ལྦ་དང་རྦ་དང་སྦ་རྣམས་ནི༑ ༑ལྦ་བ་རྦ་ཀློང་ལྐོག་ཏུ་སྦ། །འབྱང་དང་འབྱངས་འབྱིང་རྣམས་ནི། །ལྟོ་འབྱང་འཁྲུ་འབྱངས་ཆུ་ལ་འབྱིང༌། །བྲག་བྲེགས་བྲག་རི་མགོ་སྐྱེས་བྲེགས། །བྲི་བྲུ་ཁ་བྲི་བྲུ་བ་ཚ། །བྲིས་བྲུས་ལྷ་བྲིས་ཁུང་བུ་བྲུས།། འབྲིམ་འབྲུམ་ཆུ་འབྲིམ་འབྲུམ་བུའི་ནད། །འབག་འབགས་འདྲ་འབག་བཙོག་པའི་འབགས། །བག་བགས་བག་ཆགས་བགས་ཀྱིས་ཟ། །བལ་བད་ལུག་བལ་བད་ཀན་ནད། །བོས་བས་མགྲོན་བོས་ཟད་པའི་བས། །བོད་བོལ་བོད་མི་རྐང་ལག་བོལ། །དབྱངས་དབྱིངས་སྐད་དབྱངས་ཆོས་ཀྱི་དབྱིངས། །བྲེལ་བྲེད་དལ་བྲེལ་འཇིགས་པའི་བྲེད། །འབྲས་འབྲོས་འབྲས་ཆན་སྐྲག་ནས་འབྲོས། །སྦལ་རྦད་སྦལ་བ་ནོར་སྐྱོང་རྦད། །ལྦོས་སྦོས་ལྟོ་ལྦོས་རྐུན་རྫས་སྦོས། །སྦྲིད་སྦྲུལ་ལུས་སྦྲིད་རྐང་བརྒྱའི་སྦྲུལ། །བབ་བབས་སྐབས་བབ་ཐུར་དུ་བབས། །སྦང་སྦངས་སྦང་མ་ཆུ་ལ་སྦངས། །འབྱུང་འབྱོངས་འབྱུང་ཁམས་སེམས་མཆོག་འབྱོངས། །བྲུན་བྲིན་བྱ་བྲུན་ཚོང་ཟོང་བྲིན། །བྱི་བྱུ་བྱི་ལ་བྱུ་རུ་དམར། །བླང་བླངས་བླང་དོར་ཉམས་སུ་བླངས། །བྱུག་བྱུགས་བྱུག་པ་ལུས་ལ་བྱུགས། །སྦྱོང་སྦྱོངས་དགེ་སྦྱོང་མཁྲུ་བའི་སྦྱོངས། །བྲང་བྲེང་བྲང་འོག་བྲེང་ཆགས་ན། །འབྲི་འབྲུ་འབྲི་གཡག་གྲོ་ནས་འབྲུ། །འབྲལ་འབྲད་འདུ་འབྲལ་རྩུབ་མོས་འབྲད། །འབོག་འབོགས་སྨྱོ་འབོག་བསླབ་པ་འབོགས། །འབུད་འབུལ་ཕྱིར་འབུད་མཆོད་པ་འབུལ། ། འབུངས་སྦུངས་འབད་འབུངས་སྟོབས་ཀྱིས་སྦུངས། །སྦྲང་སྦྲེངས་སྦྲང་མ་ཆུ་རྒྱུན་སྦྲེངས། །བང་བངས་བང་རྩལ་ཆུ་ལ་བངས། །འབལ་འབད་སྐྲ་འབལ་ཆོས་ལ་འབད། །འབོད་འབོལ་མགྲོན་འབོད་འབོལ་གདན་འདིང༌། །བླག་བླགས་བདེ་བླག་རྣ་བ་བླགས། །དབྱིག་དབྱུག་ནོར་དབྱིག་དབྱུག་པ་འཕྱར། །བུམ་བིམ་ཆུ་བུམ་བིམ་པའི་འབྲས། །འབྲོང་འབྲོངས་འབྲོང་གཡག་བསྟེན་པའི་འབྲོངས། །དབུགས་དབུག་སྲོག་དབུགས་མཚོན་གྲིས་དབུག །འབྲོག་དབྲོག་འབྲོག་དགོན་གཞན་ནོར་དབྲོག །དབལ་དབད་རྣོ་དབལ་དབད་པ་དཀའ། །དབྲད་དབྲལ་དབྲད་བྱ་དབྲལ་བ་དཀའ། །བྱིད་བྱིལ་ད་བྱིད་ཀོ་བྱིལ་སྨན། །དབྱུ་དབྱི་དབྱུ་གུ་རི་མོ་དབྱི། །སྦོམ་སྦོམས་སྦོམ་ཕྲ་ཕྱོགས་གཅིག་སྦོམས། ། 
མ༽ དམར་དང་སྨྲ་དང་སྨར་རྣམས་ནི། །ཁ་དམར་གཏམ་སྨྲ་ཟོང་མིན་སྨར། །མོང་དང་མོངས་དང་རྨོངས་རྣམས་ནི། །ཐུན་མོང་ཉོན་མོངས་དོན་ལ་རྨོངས། །རྨ་དང་སྨ་དང་དམའ་རྣམས་ནི། །རྨ་ཅན་སྨ་ཕབ་དམའ་སར་བཞག །རྨད་དང་སྨད་དང་སྨལ་རྣམས་ནི། །རྨད་བྱུང་སྟོད་སྨད་རྒྱུ་སྐར་སྨལ། །དམས་དང་རྨོས་དང་རྨས་རྣམས་ནི། །ཉམ་དམས་ཞིང་རྨོས་མཚོན་གྱིས་རྨས། །སྨྲས་དང་སྨྲོས་དང་སྨོས་རྣམས་ནི༑ ༑ཚིག་སྨྲས་སྨྲོས་ཤིག་སྨོས་ཅི་དགོས། །རྨེད་དང་རྨེལ་དང་སྨེལ་རྣམས་ནི། །གོང་རྨེད་བལ་རྨེལ་སུག་སྨེལ་སྨན། །དམངས་དང་རྨང་དང་སྨྲེང་རྣམས་ནི། །དམངས་རིགས་རྩིག་རྨང་ལྐོག་སྨྲའི་སྨྲེང༌། །རྨུགས་དང་རྨིག་དང་རྨིགས་རྣམས་ནི། །རྨུགས་འཛིན་རྟ་རྨིག་རྨིགས་བུ་མང༌། །སྨིག་དང་སྨྲིག་དང་སྨུག་རྣམས་ནི། །སྨིག་རྒྱུ་ངུར་སྨྲིག་སྨུག་པ་འཐིབས། །མག་དང་དམག་དང་རྨེག་རྣམས་ནི། །མག་པ་དམག་དཔུང་རྨེག་མེད་བཅོམ། །མིང་དང་མང་དང་མངས་རྣམས་ནི། །མིང་བཏགས་མང་པོ་མངས་ཆེས་པ། ། དམིགས་དམིག་བློས་དམིགས་བུ་གའི་དམིག །དམེ་རྨེ་དམེ་གྲིབ་བསྲིས་རྨེ་བྱེད། །སྨེ་སྨྲེ་སྨེ་བ་སྨྲེ་སྔགས་འདོན། །རྨོན་སྨོན་རྨོན་དོར་ཆོས་ལ་སྨོན། །དམོད་སྨོད་དམོད་བཙུགས་ཚིག་གིས་སྨོད། །མྱང་རྨྱང་རོ་མྱང་བྱ་རྨྱང་བྱེད། །མྱགས་མྱག་རོ་མྱགས་ལྗན་ལྗིན་མྱག །མྱུག་སྨྱུག་ས་མྱུག་སྨྱུག་མའི་ཚལ། །དམུས་རྨུས་དམུས་ལོང་སུན་པའི་རྨུས། །དམུ་རྨི་དམུ་ཆུ་རྨི་ལམ་འཁྲུལ། །མལ་མད་མལ་ས་བདེན་པའི་མད། །མོལ་མོད་མོལ་མཆིད་མང་བའི་མོད། །མེས་མོས་མེས་པོ་མོས་གུས་ཆེ། །མུན་མིན་མུན་པ་ལྷ་མིན་ཕམ། །མུག་མིག་གཏི་མུག་མཐོང་བྱེད་མིག །མེན་རྨེན་མུ་མེན་རྨེན་བུ་སྐྲང༌། །མི་མུ་ལྷ་མི་མུ་མཐའ་མེད། །མེལ་མེད་མེལ་ཚེ་དོགས་པ་མེད། །དམན་སྨན་དམན་པ་ཀུན་ལ་སྨན། ། 
ཙ༽ ཙག་དང་བཙག་དང་བཙགས་རྣམས་ནི། །ཙག་སྒྲ་རྡོ་བཙག་ཚགས་ཀྱིས་བཙགས། །གཙགས་དང་བརྩེགས་དང་རྩེག་རྣམས་ནི། །གཙགས་བུ་ཁང་བརྩེགས་རིན་ལ་རྩེག །རྩིབ་དང་རྩིབས་དང་རྩུབ་རྣམས་ནི། །རྩིབ་རུས་འཁོར་རྩིབས་གདུག་རྩུབ་ཆེ། །རྩོད་དང་རྩོལ་དང་སྩོལ་རྣམས་ནི། །འཐབ་རྩོད་འབད་རྩོལ་དངོས་གྲུབ་སྩོལ། །རྩབ་དང་རྩབས་དང་བཙབས་རྣམས་ནི། །སྐྱུར་རྩབ་ཞོ་རྩབས་གྲི་ཡིས་བཙབས། །གཙང་དང་རྩངས་དང་རྩང་རྣམས་ནི། །གཙང་མ་རྩངས་པ་ཚེར་མའི་རྩང༌། །རྩིང་དང་བརྩེངས་དང་བཙངས་རྣམས་ནི། །རྩིང་པོ་གོས་བརྩེངས་སྣོད་དུ་བཙངས། །བཙད་བཙལ་བཙད་པོ་སྟོར་བ་བཙལ། །ཙོང་བཙོངས་སྒོག་ཙོང་ཟོང་རྫས་བཙོངས། །རྩིད་བཙུད་རྩིད་པ་སྣོད་དུ་བཙུད། །བཙོན་བརྩོན་བཙོན་ར་ཆོས་ལ་བརྩོན། །རྩིག་བརྩིགས་རྩིག་པ་དྲང་པོར་བརྩིགས། །རྩི་བརྩི་བདུད་རྩི་གྲངས་ཀ་བརྩི། །བརྩད་རྩད་ཆོས་བརྩད་རྩད་ནས་འབྱིན། །རྩམ་བརྩམས་ཕྱེ་རྩམ་བསྟན་བཅོས་བརྩམས། ། བཙན་ཙན་བཀའ་བཙན་ཙན་དན་ཤིང༌། །བཙས་བཙོས་བུ་བཙས་རྗེན་པ་བཙོས། །རྩ་རྩྭ་རྩ་རྒྱུས་རྩྭ་སྔོན་སྐྱེས། །བཙམས་ཙམ་མཐོ་བཙམས་ཙམ་པ་ཀ །ཙོག་བཙོགས་ཙོག་བུ་བརྡེགས་བཙོགས་བྱས། །  གཙོ་གཙོད་གཙོ་བོ་རི་དྭགས་གཙོད། །ཙོ་བཙོ་ནེ་ཙོ་བཙོ་བླག་མཁན། །གཙུབ་གཙུབས་གཙུབ་ཤིང་གཙུབས་ནས་འབར། །རྩལ་སྩལ་མཐུ་རྩལ་འདོད་དགུ་སྩལ། ། 
ཚ༽ཚ་དང་ཚྭ་དང་མཚའ་རྣམས་ནི། །ཚ་གྲང་ཚྭ་སྒོག་གཅན་གཟན་མཚའ། །ཚོང་དང་འཚོང་དང་མཚུངས་རྣམས་ནི། །ཉོ་ཚོང་ཟོང་འཚོང་འདྲ་བའི་མཚུངས། །ཚེགས་དང་ཚགས་དང་ཚེག་རྣམས་ནི། །དཀའ་ཚེགས་ཆུ་ཚགས་ཡི་གེའི་ཚེག །ཚེ་དང་འཚེ་དང་མཚེ་རྣམས་ནི། །ཚེ་བསོད་གནོད་འཚེ་སྔོ་ཡི་མཚེ། །མཚེས་དང་ཚོས་དང་ཚེས་རྣམས་ནི། །ཁྱིམ་མཚེས་ཚོན་ཚོས་ཟླ་བའི་ཚེས། །ཚོ་དང་འཚོ་དང་མཚོ་རྣམས་ནི། །ལུས་ཚོ་སྲོག་འཚོ་ཆུ་ཡི་མཚོ། །མཚལ་དང་འཚལ་དང་ཚལ་རྣམས་ནི། །མཚལ་ཆེན་ཕྱག་འཚལ་སྐྱེད་མོས་ཚལ། །ཚར་དང་འཚར་དང་མཚར་རྣམས་ནི༑ ༑ཟད་ཚར་འཛད་འཚར་ངོ་མཚར་ཆེ། །ཚེར་དང་འཚེར་དང་མཚེར་རྣམས་ནི། །ཚེར་མ་འོད་འཚེར་འབྲོག་རུ་མཚེར། །ཚུར་དང་འཚིར་དང་མཚུར་རྣམས་ནི། །ཚུར་ཤོག་ཏིལ་འཚིར་རུས་ཀྱི་མཚུར། །ཚིལ་ཚུད་ཐ་ཚིལ་ནང་དུ་ཚུད། །ཚུལ་མཚུལ་གནས་ཚུལ་མཆུ་ཡི་མཚུལ། །འཚབ་འཚབས་སྐྱིན་འཚབ་བློ་འཚབས་དང༌། །འཚམ་འཚམས་བློར་འཚམ་མཐོ་འཚམས་པ། །མཚམས་ཚམ་ས་མཚམས་ཚམ་རྔམ་བྱེད། །མཚང་འཚེངས་སྐྱོན་མཚང་རྒྱལ་ཚིམས་འཚེངས། །ཚང་ཚངས་ཆ་ཚང་ཚངས་པར་སྤྱོད། །འཚང་འཚངས་འཚང་རྒྱ་ནང་དུ་འཚངས། །ཚོམ་ཚོམས་ཚོམ་བུ་ཁང་བའི་ཚོམས། །ཚན་མཚན་སྡེ་ཚན་ལྷ་ཡི་མཚན། །ཚོད་ཚོལ་ཆུ་ཚོད་སྟོར་བ་ཚོལ། །མཚོན་ཚོན་མཚོན་ཆ་དཀར་དམར་ཚོན། །ཚེམ་ཚེམས་ཚེམ་བུ་ཐགས་བཟང་ཚེམས། །ཚུ་ཚི་ཚུ་རི་བལ་གྱི་ཚི།། ཚིག་ཚིགས་ཚིག་རྐང་མཚམས་ཀྱི་ཚིགས། །ཚུག་ཚུགས་སྤྲ་ཚུག་སྲོལ་བཟང་ཚུགས། །ཚིས་ཚུས་སོ་ཚིས་ཞལ་ཚུས་བཞེས། །མཚག་འཚག་ལུས་མཚག་འཛོམ་པའི་འཚག །ཚབ་ཚབས་སྐུ་ཚབ་ཚབས་ཆེ་བ། །མཚེད་འཚེད་ངུར་མཚེད་འཁུར་བ་འཚེད། །མཚོག་འཚོག་མཚོག་མ་དབྱུག་པས་འཚོག །ཚུབ་འཚུབས་ཚུབ་མ་དུ་བ་འཚུབས། །ཚོགས་འཚོགས་ཚོགས་པ་ནང་དུ་འཚོགས། ། 
ཛ༽ མཛངས་དང་འཛིངས་དང་འཛེང་རྣམས་ནི། །མཁས་མཛངས་འཐབ་འཛིངས་རྡོ་ཡི་འཛེང༌། །མཛོད་དང་འཛོལ་དང་མཛོལ་རྣམས་ནི། །བང་མཛོད་ལམ་འཛོལ་རྙིའི་མཛོལ་བུ། །ཛ་དང་མཛའ་དང་འཛའ་རྣམས་ནི། །ཛ་ལང་མཛའ་གཅུགས་ཆུད་འཛའ་བ། །བརྫིས་དང་རྫུས་དང་བརྫུས་རྣམས་ནི། །ཟན་བརྫིས་རྫུས་སྐྱེས་བཟང་ལྟར་བརྫུས། །རྫི་བརྫི་ཕྱུགས་རྫི་རྡོག་པས་བརྫི། །རྫུ་བརྫུ་རྫུ་འཕྲུལ་ལྷ་རུ་བརྫུ། །འཛུད་འཛུལ་སྣོད་འཛུད་ཁུང་བུར་འཛུལ། །འཛག་འཛེགས་ཆུ་འཛག་རི་ལ་འཛེགས། །མཛད་འཛད་ཆོས་མཛད་སྡིག་སྒྲིབ་འཛད། །མཛེས་མཛེ་མཛེས་སྡུག་ནད་ཀྱི་མཛེ། །རྫོང་རྫོངས་མཁར་རྫོང་ནོར་གྱི་རྫོངས། །མཛེར་འཛེར་ཤ་མཛེར་ལོགས་སྐྱེས་འཛེར། །འཛུར་འཛིར་ལམ་འཛུར་བཙིར་ནས་འཛིར། །རྫས་བརྫེས་བུམ་རྫས་རལ་བ་བརྫེས། །
ཝ༽ ཝ་ཝལ་ཝ་སྐྱེས་ཝལ་ལེར་སྣང༌། ། 
ཞ༽ ཞང་ཞེང་ཚ་ཞང་འཕྲེད་ཞེང་ཆེ། །གཞང་བཞེངས་གཞང་སྲིན་ལངས་པའི་བཞེངས། །གཞུག་གཞིག་མངག་གཞུག་བློ་ཡིས་གཞིག །གཞེས་གཞས་འཚོ་གཞེས་གླུ་གཞས་འཐེན། །བཞེས་བཞོས་ཟས་བཞེས་འོ་མ་བཞོས། །གཞི་གཞུ་གཞི་བྱེས་མདའ་གཞུ་འགེངས། །བཞི་བཞུ་གྲངས་བཞི་རྩི་མར་བཞུ། །ཞྭ་ཞ་ཞྭ་མོ་རྐང་ལག་ཞ། །ཞུ་ཞི་ཆོས་ཞུ་བར་ཆད་ཞི། །ཞེ་ཞེས་ཞེ་འདོད་ཞེས་བྱ་སོགས། །ཞོལ་ཞོད་ཞོལ་བོ་ཆར་ཞོད་ཆེ། །ཞོག་ཞོགས་སྐྱུར་ཞོག་ནངས་སྔའི་ཞོགས། །ཞད་ཞལ་བླུན་ཞད་གདོང་གི་ཞལ། །ཞིག་ཞུགས་ཞིག་རལ་ཚོགས་པ་ཞུགས། །ཞུམས་ཞིམ་དཔའ་ཞུམས་ཞིམ་མངར་ཟས། །གཞོན་བཞོན་ན་གཞོན་བཞོན་པའི་རྟ། །བཞོགས་གཞོགས་ཤིང་བཞོགས་རྩིབ་ཀྱི་གཞོགས། །གཞའ་བཞའ་གཞའ་ཚོན་རླན་གྱི་བཞའ། །བཞིན་བཞུན་བཞིན་རས་བཞུན་པའི་དྲན། །གཞལ་བཞད་གཞལ་བྱ་བཞད་བཞད་བྱེད། །གཞོང་གཞོངས་གཞོང་བ་སྤང་གཞོངས་ཉུལ། །གཞུང་གཞུངས་གཞུང་དོན་ཡིད་གཞུངས་པ། ། གཞར་བཞར་གཞར་ཡང་སྐྲ་བཞར་མཁས། །གཞུར་བཞུར་གཞུར་བརྟག་མར་ཁུ་བཞུར། །ཞག་ཞགས་ཚིལ་ཞག་ཞགས་པས་བཅིངས། །བཞུས་གཞིས་མར་བཞུས་གཞིས་ཀ་ཆེ། ། 
ཟ༽ གཟིག་གཟིགས་གཟུག་གཟུགས་སྟག་གཟིག་དང༌། །སྤྱན་གཟིགས་ཤ་གཟུག་མཛེས་པའི་གཟུགས། །བཟུང་གཟུང་གཟུངས་གཟོང་འཆང་བཟུང་དང༌། །གཟུང་འཛིན་གཟུངས་སྔགས་རྣོ་གཟོང་འབིགས། །གཟེ་བཟེ་གཟས་བཟས་གཟེ་མ་དང༌། །བཟེ་རེ་བརྡེག་གཟས་ཟོས་ཟིན་བཟས། ། གཟིངས་གཟེངས་བཟང་གཟང་གྲུ་གཟིངས་དང༌། །གཟེངས་བསྟོད་དྲི་བཟང་གཟང་རིང་རྣོ། །ཟུང་དང་ཟུངས་དང་ཟོང་རྣམས་ནི། །ཟུང་འབྲེལ་ལུས་ཟུངས་ཚོང་གི་ཟོང༌། །གཟི་དང་གཟུ་དང་བཟི་རྣམས་ནི། །གཟི་བརྗིད་གཟུ་ལུམ་ཆང་གིས་བཟི། །ཟང་དང་ཟངས་དང་ཟེང་རྣམས་ནི། །ཟང་ཟིང་ཟངས་དམར་རྭ་ཟེང་ངེ། །ཟ་ཟྭ་ཟས་ཟ་ཟྭ་ཚོད་དང༌། །ཟབ་ཟབས་ཟབ་ཆོས་གཏིང་རིང་ཟབས། ། ཟག་ཟགས་ཟག་བཅས་སྟོར་བའི་ཟགས། །ཟིལ་ཟུལ་ཟིལ་བ་བྱི་ཟུལ་བྱེད། །ཟས་ཟོས་ཁ་ཟས་ཟོས་ཏེ་འགྲངས། །ཟིན་ཟུན་རྗེས་ཟིན་གཉེན་གྱི་ཟུན། །བཟུར་གཟིར་བྱོལ་བཟུར་ནད་ཀྱིས་གཟིར། ། གཟའ་བཟའ་གཟའ་སྐར་ན་བཟའ་གྱོན། །གཟོད་བཟོད་ད་གཟོད་དཀའ་སྤྱད་བཟོད། །གཟིམས་གཟུམ་མནལ་གཟིམས་ཁ་མིག་གཟུམ། །གཟེགས་གཟགས་གཟེགས་མ་འཛག་པའི་གཟགས། །བཟོ་གཟོ་གོས་བཟོ་དྲིན་གཟོ་བགྱིད། །ཟློག་བཟློག་ཟློག་པས་བར་ཆད་བཟློག །ཟླ་བཟླ་ལོ་ཟླ་བཟླ་བྱའི་སྔགས། །ཟློས་བཟླས་ཟློས་སྐྱོན་གཟུངས་སྔགས་བཟླས། །ཟླུམ་བཟླུམས་ཟླུམ་པོ་གཅིག་ཏུ་བཟླུམས། ། ཟུག་ཟུགས་ཟུག་རྔུ་ཚེར་མ་ཟུགས། །ཟལ་ཟད་དཀར་ཟལ་ཞིག་པས་ཟད། ། 
འ༽ འོང་འོངས་འགྲོ་འོང་མ་འོངས་པ། །འོད་འོལ་འོད་པ་འོལ་བ་འཕུར། །  
ཡ༽ ཡུང་དང་ཡུངས་དང་གཡུང་རྣམས་ནི། །ཡུང་བ་ཡུངས་དཀར་བསྲུན་པའི་གཡུང༌། །གཡོག་དང་གཡོགས་དང་ཡོགས་རྣམས་ནི། །བྲན་གཡོག་སྟོད་གཡོགས་ལུག་བལ་ཡོགས། །གཡག་དང་ཡག་དང་ཡགས་རྣམས་ནི། །འབྲི་གཡག་ཡག་ཤིང་ལེགས་པའི་ཡགས། །ཡང་དང་ཡངས་དང་ཡེངས་རྣམས་ནི། །ལྕི་ཡང་ཁྱོན་ཡངས་རྣམ་ཤེས་ཡེངས། །གཡང་དང་གཡེང་དང་གཡེངས་རྣམས་ནི། །ཕྱྭ་གཡང་རྣམ་གཡེང་གཞན་དུ་གཡེངས། །ཡིག་དང་ཡུག་དང་ཡུགས་རྣམས་ནི། །འཕྲིན་ཡིག་ཁོར་ཡུག་ཡུགས་ས་མོ། །ཡིད་དང་ཡུད་དང་ཡུལ་རྣམས་ནི། །སེམས་ཡིད་ཡུད་ཙམ་སྨྲ་བློའི་ཡུལ། །ཡ་གཡའ་ཡ་ང་ལྕགས་ཀྱི་གཡའ། །ཡར་གཡར་ཡར་མར་སྣོད་སྤྱད་གཡར། །ཡི་ཡུ་ཡི་དམ་ཡུ་བ་རིང༌། །ཡམས་ཡམ་ཡམས་ནད་ཡམ་ཤིང་སྲེག །ཡུན་ཡིན་ཡུན་རིང་ཡིན་མིན་བརྟག །ཡས་ཡོས་ཡས་ཕྱིན་འབྲས་ཡོས་སོགས། །ཡན་གཡན་ཡན་མན་གཡན་པའི་རྨ། །ཡོང་ཡོངས་ཡོང་བ་ཡོངས་སུ་རྫོགས། །ཡོབ་གཡོབས་ཡོབ་ཆེན་གཡབ་མོ་གཡོབས། །ཡུར་གཡུར་ཡུར་མ་གཡུར་དུ་ཟ། །གཡས་གཡོས་གཡས་ཕྱོགས་ས་རླུང་གཡོས། །གཡེར་ཡེར་གཡེར་རྡོག་ཡེར་གྱིས་སད། །ཡོལ་ཡོད་ཡོལ་བ་དམིགས་བྱར་ཡོད། །གཡུག་གཡིགས་མགོ་གཡུག་གཡེར་མས་གཡིགས། །གཡི་གཡུ་གཡི་དཀར་རིན་ཆེན་གཡུ། །ཡལ་གཡལ་འཇའ་ཡལ་གླལ་བའི་གཡལ། །
ར༽ རང་དང་རེང་དང་རིང་རྣམས་ནི། །རང་ཉིད་རེང་བུ་རིང་ཐུང་དང༌། །རིངས་དང་རངས་དང་རེངས་རྣམས་ནི། །ཆུ་རིངས་ཐོ་རངས་སྐྱ་རེངས་ཤར། །རིལ་དང་རུལ་དང་རིད་རྣམས་ནི། །རིལ་བོ་ཡིབ་རུལ་རྗུད་པའི་རིད། །རོང་དང་རུངས་དང་རུང་རྣམས་ནི། །གཅོང་རོང་མ་རུངས་ཆོག་པའི་རུང༌། ། རེ་དང་རེས་དང་རས་རྣམས་ནི། །རེ་ལྡེ་རེས་མོ་རས་སུ་བོར། །བརླིང་དང་བརླང་དང་རླངས་རྣམས་ནི།། བརྟན་བརླིང་རྩུབ་བརླང་ཁ་རླངས་དང༌། །རིམ་དང་རིམས་དང་རུམ་རྣམས་ནི། །གོ་རིམ་ནད་རིམས་མ་ཡི་རུམ། །ར་རྭ་ར་ལུག་རྭ་ཅོ་དང༌། །རེགས་རག་མགོ་རེགས་རག་ལས་པ། །རགས་རེག་ཕྲ་རགས་རེག་བྱར་འཇུག །རོལ་རོད་རོལ་མོ་རོད་པ་གོས། །རབ་རབས་རབ་འབྲིང་རིམ་པའི་རབས། །རིས་རུས་ཕྱོགས་རིས་གདུང་རུས་གཙང༌། །རོག་རོགས་གཡག་རོག་རོགས་རམ་བྱེད། །རམ་རམས་རམ་འདེགས་ཚོན་གྱི་རམས། །རིག་རིགས་རིག་གནས་དེར་གཏོགས་རིགས། །རིབ་རུབ་རབ་རིབ་མུན་རུབ་དུས། ། རླམ་བརླམས་རླམ་ཁྱེར་གདོན་གྱིས་བརླམས། །རླབས་བརླབས་ཆུ་རླབས་བྱིན་གྱིས་བརླབས། ། 
ལ༽ ལེགས་དང་ལག་དང་ལགས་རྣམས་ནི། །ལེགས་ཚོགས་ཡན་ལག་ཞེ་སའི་ལགས། །ལོང་དང་ལོངས་དང་ལུང་རྣམས་ནི། །མིག་ལོང་ལོངས་སྤྱོད་ལུང་བསྟན་ཐོབ། །ལིང་ལིངས་ལིང་ཏོག་ལིངས་པས་ཟིན། །ལང་ལངས་ལང་ཚོ་ཡར་ལ་ལངས། །ལ་ལྭ་ལ་ཐུར་སྣམ་གོས་ལྭ། །ལི་ལུ་ལི་ཟངས་གློ་སྒོག་ལུ། །ལུག་ལུགས་ར་ལུག་འགྲོ་ལུགས་ཤེས། །ལོག་ལོགས་ལམ་ལོག་ལོགས་སུ་བཀར། །ལས་ལོས་སྔོན་ལས་ལོས་ཡིན་སྙམ། ། 
ཤ༽ ཤམ་དང་གཤམ་དང་བཤམས་རྣམས་ནི། །ཤམ་ཐབས་གྲལ་གཤམ་མཆོད་པ་བཤམས། །ཤང་དང་ཤིང་དང་ཤངས་རྣམས་ནི། །ཤང་ལང་ལྗོན་ཤིང་སྣ་ཡི་ཤངས། །གཤེགས་དང་གཤགས་དང་བཤགས་རྣམས་ནི། །ཚུར་གཤེགས་གྲིས་གཤགས་སྡིག་པ་བཤགས། །བཤེས་དང་བཤོས་དང་བཤས་རྣམས་ནི། །མཛའ་བཤེས་ལྷ་བཤོས་གསད་བྱ་བཤས། །ཤེས་དང་ཤོས་དང་ཤས་རྣམས་ནི། །ངོ་ཤེས་ཅིག་ཤོས་ཆ་ཤས་སོ། །ཤུད་དང་ཤིད་དང་ཤུལ་རྣམས་ནི། །ཤུད་བུ་ཤིད་ཟན་ཤུལ་དུ་ལུས། །ཤ་ཤྭ་ཤ་ཁྲག་ཤྭ་འོད་རྒྱུག །ཤལ་ཤད་དོ་ཤལ་ཤད་སྦྱང་བྱེད། །བཤད་བཤལ་ཆོས་བཤད་ཤལ་བས་བཤལ། །ཤུག་ཤུགས་ཤུག་པ་སྟོབས་ཤུགས་རྒྱས། །ཤིག་ཤིགས་སྲོ་ཤིག་མི་ཤིགས་པ། །ཤར་བཤར་ཤར་ཕྱོགས་བྲེ་ལ་བཤར།། ཤུ་ཤི་ཤུ་བ་ནད་ཀྱིས་ཤི །ཤགས་ཤག་ཏིང་ཤགས་ཤག་གིས་ཕམ། །ཤོག་ཤོགས་འདིར་ཤོག་སྡིག་པ་ཤོགས། །ཤེད་ཤེལ་སྟོབས་ཤེད་དྭངས་པའི་ཤེལ། །ཤོད་ཤོལ་ཆོས་ཤོད་ཞག་ཟླའི་ཤོལ། །ཤུན་ཤིན་ཤུན་ལྤགས་ཤིན་ཏུ་འཐུག །ཤུབ་ཤུབས་ལྐོག་ཤུབ་གྲི་སོགས་ཤུབས། །ཤུར་བཤུར་ཤུར་བུ་མེ་ཡིས་བཤུར། ། གཤིས་བཤུས་གཤིས་ལུགས་ཤུན་པ་བཤུས། །བཤང་གཤང་བཤང་གཅི་བོན་སིལ་གཤང༌། །བཤན་ཤན་བཤན་པ་ཤན་གྱིས་བསླང༌། །བཤའ་གཤའ་བཤའ་ལུག་ཆོས་གཤའ་མ། །གཤོལ་བཤོལ་ཐོང་གཤོལ་ཕྱི་བཤོལ་སྤངས། །བཤུལ་བཤུད་བཤུལ་ལམ་ཕན་ཚུན་བཤུད། ། 
ས༽ སད་དང་བསལ་དང་བསད་རྣམས་ནི། །ཉམས་སད་སྙིགས་བསལ་སྲོག་ཆགས་བསད། །སང་དང་སངས་དང་སེང་རྣམས་ནི། །སང་ཉིན་གཉིད་སངས་སེང་ལྡེང་སྐྱེས། །གསང་དང་གསིང་དང་གསེང་རྣམས་ནིི། །སྦ་གསང་ནེའུ་གསིང་ནགས་གསེང་ཉུལ། །གསོད་དང་གསོལ་དང་བསོད་རྣམས་ནི༑ ༑དགྲ་གསོད་ཞུ་གསོལ་ཚེ་བསོད་རྒྱས། །སག་དང་གསགས་དང་གསེག་རྣམས་ནི། །སག་ལྷམ་ཁ་གསགས་གསེག་ཤིང་ཐོགས། །གསུང་དང་གསུངས་དང་གསོང་རྣམས་ནི། །གསུང་རབ་ཆོས་གསུངས་སྦ་བྱ་གསོང༌། །སྲུ་དང་སྲི་དང་བསྲི་རྣམས་ནི། །མ་སྲུ་དམ་སྲི་ནོར་རྫས་བསྲི། །སེར་དང་བསེར་དང་གསེར་རྣམས་ནི། །མདོག་སེར་བསེར་བུ་རིན་ཆེན་གསེར། །སིལ་དང་སུལ་དང་སིད་རྣམས་ནི། །སིལ་སྙན་ཕོ་སུལ་སིད་སྒྲ་འབྱིན། །སྲིད་དང་སྲུལ་དང་སྲིལ་རྣམས་ནི། །ཇི་སྲིད་ལུས་སྲུལ་སྲིལ་གྱིས་ཟ༑ ༑སྲེ་དང་བསེ་དང་བསྲེ་རྣམས་ནི། །སྲེ་མོང་བསེ་རུ་ཕན་ཚུན་བསྲེ། །གསེས་གསེ་ནང་གསེས་བརྒྱ་ཆར་གསེ། །གསོས་གསས་བུ་གསོས་གསས་ཁང་འབུབ། །གསིག་གསུག་རལ་གསིག་གསུག་ཏུ་འབུལ། །སྲང་བསྲངས་ལམ་སྲང་ཡོ་བ་བསྲངས། །སྲིང་བསྲིངས་སྲིང་མོ་ས་ཐག་བསྲིངས། །བསུང་བསྲུངས་དྲི་བསུང་ལྷ་ཡིས་བསྲུངས། །བསྲེལ་བསལ་རིང་བསྲེལ་སྐྱོན་བསལ་བ། །སྲན་བསྲན་སྲན་མ་སྡུག་བསྲན་ཆེ། །སྲོས་བསྲོས་ས་སྲོས་མེ་ལ་བསྲོས། །སྲེག་བསྲེགས་བྱ་སྲེག་སྒྲོ་སྤུ་བསྲེགས། །སྲོད་སྲོལ་སྲོད་ཐུན་ཆོས་སྲོལ་ཚུགས། ། སྲིབ་སྲུབ་ཉིན་སྲིབ་གོས་ཀྱི་སྲུབ། །བསྲིས་སྲུས་གོས་བསྲིས་འབྲུ་རིགས་སྲུས། །སྲིན་བསྲུན་སྲིན་བུ་དུལ་བའི་བསྲུན། །བསིལ་གསིལ་གྲིབ་བསིལ་དུམ་བུར་གསིལ། ། སིམ་སུམ་སིམ་གདུང་སུམ་ཅུ་སོགས། །སོག་སོགས་སོག་རུས་མང་སྡུད་སོགས། །གསད་གསལ་གསད་བྱ་ཡིད་ན་གསལ། །སབ་བསབས་སབ་མ་སྐྱིན་པ་བསབས། །བསེན་སེན་བསེན་མོ་སེན་མོ་རིང༌། ། སོས་བསོས་རྨ་སོས་ངལ་བསོས་བདེ། །སུབ་སིབ་རྗེས་སུབ་ནད་ཀྱི་སིབ། །སོད་སོལ་དགྲ་སོད་སྙིགས་མ་སོལ། །བསམ་སྲམ་བསམ་པ་སྲམ་ལྤགས་ཉོས། །སྲོག་གསོག་ཚེ་སྲོག་གསོག་འཇོག་སྤོང༌། །གསུམ་བསུམས་ལན་གསུམ་ཐུ་བ་བསུམས། །སོར་གསོར་སོར་མོས་གསོར་གྱིས་འབིགས། །བསླང་བསླངས་གྱེན་བསླང་སློང་མོ་བསླངས། །སླད་བསླད་སླད་མར་སྐྱོན་བསླད་སྤོང༌། ། 
ཧ༽ ཧོང་ཧུང་ཧོང་ལེན་ཧུང་རྒྱས་བསྡམས། །ཧ་ཧྭ་ཧ་བགད་ཧྭ་ཤོ་བསུབ། །ཧྲིལ་ཧྲུལ་ཧྲིལ་བོ་སློག་ཧྲུལ་གྱོན། །ལྷག་ལྷགས་ལྷག་མ་གྲང་ལྷགས་ཆེ། །ལྷོག་ལྷོགས་ལྷོག་པ་གསུང་རབ་ལྷོགས། །ལྷུང་ལྷོངས་སར་ལྷུང་འཚུབ་ལྷོངས་ཞི། ། 
ཨ༽ ཨིག་ཨུག་ཨིག་བུ་ཨུག་ཆོས་འཆར། །དེ་ལྟར་གདངས་མཐུན་ཡི་གེའི་རིགས། །གང་ལ་འཇུག་པའི་མཚན་གཞིའི་ཕྲེང༌། །ནག་ནར་ཚིག་གིས་སྲད་བུ་ལ། །བརྒྱུས་པའི་འདུ་བྱེད་དེ་ཙམ་མོ། །
སྨྲས་པ། །གངས་ཅན་བརྡ་སྤྲོད་ནགས་ཀློང་ལས། །རིགས་མཐུན་སྒྲ་ཡི་རྐང་འཐུང་མང༌། ། ལྷན་ཅིག་འདུ་བྱེད་གསར་བུ་འགའི། །འབད་པ་འབྲས་བུས་མི་སྟོང་སླད། །བློ་གྲོས་སོག་ལེ་རྟུལ་པོ་ཡིས། །དྲས་གཏུབས་ངལ་བརྒྱས་བསྒྲིགས་པ་ལས། །སྒྲ་རིག་རྒྱ་མཚོའི་ཆ་ཤས་ཙམ། །རྒལ་བའི་གྲུ་ཆུང་འདི་བསྐྲུན་ལོ། །འདིར་འབད་དགེ་བས་བློ་གསལ་རྣམས། །འདི་སྣང་ཤི་སྤར་ཅུང་ལྷོད་དེ། ། འདི་ལྟའི་རིག་བྱེད་ཕྲ་མོ་ཡང༌། །འདི་ཕྱིར་ཀློག་ལ་སྒྲིམ་གྱུར་ཅིག །འདི་དག་པར་དུ་བསྐྲུན་པའི་དགེ །བློ་གསལ་བློ་ཡི་པད་མོ་འབུམ། །བརྡ་དག་སྦྲང་རྩིའི་ཟིལ་དངར་གྱིས། །རིང་མིན་གཏམས་པའི་རྒྱུར་གྱུར་ཅིག །རྫོགས་སོ།། །།
མཆན།     འདི་ནི་མཚོ་སྔོན་མི་རིགས་དཔེ་སྐྲུན་ཁང་ནས་པར་དུ་བསྐྲུན་པའི་དེབ་གཟུགས་གཞིར་བཟུང་ནས་བསྒྲིགས་པའོ།།
རྩོམ་པ་པོའི་ལོ་རྒྱུས་མདོར་བསྡུས།
༄༅། །དཔྱི་ས་དཀོན་མཆོག་བློ་གྲོས་རྒྱ་མཚོ་མཆོག་ནི་རབ་བྱུང་བཅོ་ལྔ་པའི་ལྕགས་ཕོ་སྟག་ཕྱི་ལོ་༡༨༩༠ ལོར་མདོ་སྨད་རེབ་གོང་དཔྱི་སའི་གོང་ཤོར་ཚང་གི་རུས་སུ་སྐུ་འཁྲུངས། རབ་བྱུང་བཅུ་དྲུག་པའི་ས་མོ་ཕག་ཕྱི་ལོ་༡༩༥༩ ལོར་སྐུ་གཤེགས། དགུང་ལོ་དྲུག་པར་ཁུ་བོ་ཧྲེ་ལི་ལས་ཡི་གེའི་སྦྱོར་ཀློག་དང་འདོན་ཆོས་སྤྱོད་བསླབས་པས་ལོ་གཅིག་ལ་ཚེགས་མེད་དུ་མཁྱེན། དགུང་ལོ་བརྒྱད་པར་དགེ་བསྙེན་གྱི་སྡོམ་པ་བཞེས་ཏེ་དཔྱི་སའི་བན་གྱའི་གྲྭ་རྒྱུན་དུ་ཞུགས། དགུང་ལོ་བཅུ་པར་ཡིག་གཟུགས་ཀྱི་མཛེས་རྩལ་དང་། སུམ་རྟགས་དག་གསུམ་བཅས་ལ་སྦྱངས་པ་མཛད། དགུང་ལོ་བཅུ་བདུན་པར་རྫོང་སྔོན་བློ་གྲོས་ཚང་ལས་བཀའ་ཆོས་མང་པོ་གསན་ཅིང་དེ་ནས་བཟུང་དཔེ་གཟིགས་མ་ཆག་པར་མཛད། དགུང་ལོ་བཅོ་བརྒྱད་པར་རྫོང་དཀར་དུ་ཕེབས་ཏེ་གཙང་དགེ་བཤེས་ཚང་ལས་སྔ་ཕྱིར་དཔེ་ཁྲིད་མང་དུ་གསན། 
དགུང་ལོ་ཉི་ཤུ་ཐམ་པར་སྡི་ཚ་དགོན་དུ་ཕེབས་ཏེ་ཞྭ་དམར་པཎྜི་ཏ་ལས་རབ་ཏུ་བྱུང་ཞིང་བསྙེན་པར་རྫོགས། དགེ་བའི་བཤེས་གཉེན་བྱམས་པ་བློ་བཟང་དང༌། མཛོད་དགེ་བློ་བཟང་རྒྱ་མཚོ། ཧོར་ཆེན་ཡེ་ཤེས་རྒྱ་མཚོ་སོགས་བསྟེན་ཏེ་གཞུང་ལུགས་རབ་འབྱམས་ལ་སྦྱངས་པས་མཁས་གྲགས་ལྷ་ལམ་དུ་ཁྱབ། ཐུན་མོང་བའི་རིག་པའི་གནས་ལ་ཞིབ་ཏུ་སྦྱངས། དགུང་ལོ་བཞི་བཅུ་ཐམ་པར་ཀ་རིང་ཨེ་ཝཾ་གླིང་དུ་ཕེབས་པ་ནས་བཟུང་ཡོངས་འཛིན་བློ་བཟང་དཔལ་ལྡན་དང༌། རྗེ་འཇིགས་མེད་དམ་ཆོས་རྒྱ་མཚོའི་ཞབས་པད་ལ་ལོ་ཉི་ཤུའི་རིང་བསྟེན་ཏེ་མདོ་རྒྱུད་རྒྱ་མཚོའི་གཞུང་ལ་མི་འཇིགས་པའི་སྤོབས་པ་བརྙེས། ཁྱད་པར་དུ་རྗེ་བླ་མའི་སྙན་བརྒྱུད་ཀྱི་མན་ངག་འཛིན་པའི་མཁས་གྲུབ་ཆེན་པོའི་གོ་འཕང་མངོན་དུ་གྱུར། དཔྱི་ས་དགོན་དགེ་བྱེད་གླིང་གསར་འདེབས་མཛད་ཅིང་གཙུག་ལག་ཁང་དང༌། རྟེན་བརྟེན་པ་དང་བཅས་པ་གསར་བཞེངས་མཛད། རོང་པོ་དགོན་ཆེན་དུ་ཕེབས་ཏེ། ཁྲི་སྤྲུལ་སྐུ་འཇམ་དབྱངས་འཕྲིན་ལས་དབང་པོ་དང༌། རྫོང་དཀར་འཇིགས་མེད་ཤེས་རབ་གྲགས་པ། སྤྲུལ་སྐུ་འཇིགས་མེད་འཕྲིན་ལས་ལྷུན་གྲུབ། ནང་སོ་སྐུ་སྐྱེས། ཁ་སོ་མཆོག་སྤྲུལ་བཅས་ལ་ཟབ་རྒྱས་ཆོས་ཀྱི་བགོ་སྐལ་བསྩལ། 
    ཁོང་གི་གསུང་རྩོམ་ནི། 《རྩོད་ཡིག་གསང་འཛིན་མཚོན་ཆའི་འཁོར་ལོ་》དང༌། 《སྙན་ངག་གི་གབ་ཚིག་གཞོན་ནུའི་བློ་གྲོས་སྒོ་འབྱེད།》 《སྒྲ་རིག་ནམ་འཕང་གཅོད་བྱེད་བརྡ་དག་ཕྱེ་མ་ལེབ་ཀྱི་གཤོག་རླབས།》 《སྤྱོད་འཇུག་ཤེར་ལེའུའི་འབྲུ་འགྲེལ།》 《ཚུལ་གསུམ་ཁྱབ་སྒོ་ཁུག་མ་》སོགས་བཞུགས་སོ། །
    བརྡ་དག་ཕྱེ་མ་ལེབ་ཀྱི་གཤོག་རླབས་འདི་ལ་འཇམ་དབྱངས་གྲགས་པ་ལགས་ཀྱིས་མཆན་འགྲེལ་ཞིག་མཛད་ཡོད་པ་ཀན་སུའུ་མི་རིགས་དཔེ་སྐྲུན་ཁང་གིས་ཕྱི་ལོ་༡༩༩༣ ལོའི་ཟླ་༧ པར་པར་ཐེངས་དང་པོ་དཔར་དུ་བསྐྲུན་གནང་ཡོད་དོ། །
༄༅། །བོད་ཀྱི་བརྡ་དག་ཀུན་ལས་བཏུས་པ་གང་འདོད་བཀླགས་པས་གྲུབ་པ་ཞེས་བྱ་བ་བཞུགས་སོ།།
འབི་ལུང་བླ་མ་ངག་དབང་ཡོན་ཏན།
ཀ༽ ༄༅། །ན་མཿསམ་བྷོ་ཊ་ཡ། །དྲིན་ཅན་རྩ་བའི་བླ་མ་དང༌། །དབྱེར་མེད་ལྷག་པའི་ལྷར་བཏུད་ནས། །སྔོན་བྱུང་དག་ཡིག་ཐོར་བུའི་རིགས། །ཀུན་བཏུས་གསལ་པོར་འདིར་གཅིག་བྱ། །སྦྱོར་ཀློག་ཀློག་བྱེད་ཀློགས་ཤིག་དང༌། །ཀུན་མཁྱེན་ཤཱཀྱ་ཀརྨ་པ། །ཀ་དག་ཀློང་ཡངས་ཀློང་དུ་གྱུར། །ཐུགས་ཀ་སྟོན་ཀ་དཔྱིད་གཉིས་ཀ །ཡུངས་ཀར་ཐལ་ཀར་བེར་ཀས་བརྡུང༌། །ཀ་ཤི་ཀ་རས་ཤེལ་ཀ་ར། །ཉེན་སྟོད་གདུབ་པད་ཐན་འོད་ཀོར། །ཀུ་ཤུའི་ཀ་བ་ཀོ་བས་གཏུམ། །ཀ་ཏན་པདྨའི་ཀ་མ་ལ། །ནོར་གྱི་ཀ་ཅ་ཀ་པཱ་ལ། །ཀ་ལི་སྒོག་པའི་ཀེའུ་ཀུན་དོང༌། །ཀུནྡ་ཀུ་མུད་ཀེང་ཤུ་ཀ །ཀ་ར་བཱི་ར་ཀ་ཀོ་ལ། །གུར་གུམ་ནོར་བུ་ཀེ་ཏ་ཀ། །མཆོད་ཀོང་ཆུ་སྐྱར་ཀ་དམ་པ། །ཀེང་རུས་ཀླད་པ་ཨ་ཀྲད་ཟ། །གཞུའི་ཀྲད་ཀྲད་ཀོར་ཀུན་སློང་བཟང༌། །ཀ་རེ་ཀོར་རེའི་ཀོ་ལོང་སྤོངས། །པུ་ཤུའི་ལན་ཀན་མདོག་ཀ་རུ། །ཐོར་ཚུགས་དོ་ཀེར་ཐོད་ལེ་ཀོར། །མ་ལེའི་ཀོས་ཀོ་ཀོའུ་ཤི་ཀ། །ཤིང་ཀུན་ཨ་ཀྲོང་དར་ཡ་ཀན། །ཀ་པེད་ཀུ་བ་ཀིམ་པའི་འབྲས། །ཀ་ཏོ་ར་སྣོད་གཡའ་ཀྱི་མ། ཀེའུ་ཚང་ཀ་ཤ་རྩྭ་ཀུ་ཤ། །ལོ་ཀེག་གངས་རིའི་ཀེ་ལ་ཤ། །ཀི་ཀང་བུམ་པའི་ཀ་ལ་ཤ། །ཀར་ཀར་ཟུག་ལངས་བད་ཀན་ཆུའི། །ཀུ་ཡ་ཀན་འོག་རྩ་ཀྱལ་ཀྱལ། །ཀར་ཤ་པ་ཎ་ཀེ་ཀེ་རུ། །ཀུ་རེ་ཀྱལ་ཀ་འཐབ་ཀྲོལ་དང༌། །སྙད་འཚོལ་ཀླན་ཀ་ཕུང་ཀྲོལ་རྒྱུ། །ཀ་ལ་པིང་ཀ་ཀྲོང་ཀྲོང་ལྟ༑ ༑བྱིའུ་ཅོག་ཀ་ཀྱུར་ཀྱུར་སྒྲོག །ཀང་ཀ་ཀོག་གིས་ཀེར་རེ་ལངས། །ཀ་ལན་ཏ་ཀ་མགོ་ཀྱོག་ཀྱོག ཀྱེ་ཧོ་ཀྭ་ཡེ་ཀྱེ་མ་ཧུད། །རུས་ཀྲང་སྐྱིལ་ཀྲུང་ཀྲང་ངེ་བ། །ནན་ནན་ཀྲིག་ཀྲིག་ཀྲབ་ཀྲབ་འཁྲབ། །འཕར་བའི་ཀོ་བ་གན་ཀྱལ་ཉལ། །ལྕགས་ཀྱུའི་ཀྱོ་བ་ཞབས་ཀྱུ་བྲིས། །ཀུ་ཅོ་ཀླག་ཅོར་ཀྲོག་ཀྲོག་སྒྲ། །ཀྲིག་ཅར་རི་ཀླུངས་ཀླུང་རྟ་དར། །འདི་ཀོ་ཀོང་ཀོང་ཀྱོང་ཀྱོང་དབྱིབས། །ནགས་ཀླུང་ཆུ་ཀླུང་རྦ་དབའ་ཀློང༌། །གུག་ཀྱེད་ཀླད་ཀོར་ཀླད་ཀྱི་དོན། །ཀོང་ཡུལ་ཀླ་ཀློ་ཀོང་རྣས་བརྒྱན། །ལྷ་ཀླུ་པགས་པ་ཀབ་ཀོབ་ཀླུབས། །འབྱམས་ཀླས་མཐའ་ཀླས་ཡུལ་ཡར་ཀླུངས། །ཀུ་ཧུ་ཁུ་བྱུག་ཀ་རྐྱང་ངོ༌། །
    དཀར་ཆག་དཀོར་ནོར་སྤྱན་དཀྱུས་རིང༌། །དཀྱུས་མའི་དཀར་ཡོལ་ཆག་དཀྲུམ་དཀོན། །དཀོས་ཐག་མདོག་དཀར་ཞོ་དཀྲོགས་དཀྲུགས། །ཡི་དམ་དཀྲོང་བསྐྱེད་དཀྱིལ་འཁོར་དཀྱིལ། །རྒྱུག་སར་རྒྱུགས་པའི་དཀྱུ་སར་དཀྱུས། །གོས་དཀྲིས་དཀྲིགས་གྲངས་རོལ་མོ་དཀྲོལ། །ཉོན་མོངས་ཀུན་དཀྲིས་སྟ་ཟུར་དཀུ །རྙེད་དཀའ་དཀོན་མཆོག་དཀུ་མ་རྙོངས། །ཁའི་དཀན་སྤྲིན་དཀྲིགས་རི་གཟར་དཀན། ། ཁོང་ཡངས་དཀྱེལ་ཆེ་དྲི་མནམ་པའི། །དྲི་མ་དཀུ་སོགས་དས་འཕུལ་ཀའོ། །
    བཀའ་འགྱུར་བཀླག་བྱ་བཀླགས་ཟིན་ཏོ། །བཀའ་མཆིད་ཤ་བཀྲ་གོས་ཀྱིས་བཀབ། །བཀོད་ལེགས་བདེར་བཀོད་བཀོད་པ་བཤད། །ཚུར་བཀུར་མགོ་བཀས་ལོགས་དམིགས་བཀར། །བསྙེན་བཀུར་བཀུར་སྟིས་གོང་དུ་བཀུར། །བཀའ་བཀྱོན་བརྒྱད་བཀག་འཁོན་དུ་བཀོན། །བལ་ཁྲལ་ཁལ་བཀལ་ཟུར་དུ་བཀོལ། །ཁ་བཀྲལ་ཁྲལ་བཀྲལ་འགྲེལ་པས་བཀྲལ། །བཅིངས་བཀྲོལ་དགོངས་པ་བཀྲལ་དང་བཀྲོལ།། བཀྲུ་བྱ་ཆུས་བཀྲུས་བཀའ་བསྒོ་བསྒོས། །བཀོད་མའི་ཆུ་བཀྲམ་བྲན་དུ་བཀོལ། །ནོར་མེད་བཀྲེན་པོ་ལྟོགས་པའི་བཀྲེས། །ལུས་བཀན་བཅིངས་བཀྱིགས་རྩ་བ་བཀོག །ངག་བཀྱལ་རྣམ་བཀྲ་བཀྲག་མདངས་ཅན། །མགོ་སྤུའི་མགོ་བཀད་ཐགས་ཀྱི་བཀད། །དཔེ་བཀོད་སྣོད་གཞུ་ཐུགས་དམ་བཀང༌། ། གཡོས་ཁང་བཀད་ས་བཀའ་བཏགས་ཁྲིམས། །གནང་བཀག་ལམ་བཀག་བཀའ་བློ་བདེ། །ཕོ་ཉ་སྟོན་མོ་འོད་སྤྲུལ་བཀྱེ། །བཀུམ་བྱ་སྲོག་བཀུམས་བཀྲོང་བྱ་བཀྲོངས། །སྨན་བཀུ་ཁུ་བ་འདོན་པའི་དོན། །ཁུ་བ་བཏོན་པ་བཀུས་ཏེ་བོར། །མཆི་མ་ཀུ་ནི་ངུ་བའི་མིང༌། །རྒྱལ་པོས་འདམས་འདམས་བཀྲབ་བཀྲབས་ཀྱིས། །བཀྲོས་ནས་འཁྲིད་པའི་བཀྲི་བྱ་བཀྲིས། །སྤ་བཀོང་བཀྲ་ཤིས་བས་འཕུལ་ཀའོ། །
    རྐ་མགོར་ཆུར་རྐྱལ་གན་རྐྱལ་རྐ། །རྐུན་པོའི་འཕོངས་རྐུབ་ཁའི་ཡ་རྐན། །ས་རྐོ་རྐོས་ཤིག་རྐོ་བར་བྱེད། །རྐུ་བྱེད་ཆོམ་རྐུན་ཟངས་རྐྱན་རྐུ། །རྐུས་ཤིག་རྐྱལ་བའི་དངུལ་རྐྱང་པ། །རྐེད་པ་རྐང་པ་རྐྱོང་བྱེད་རྐྱོངས། །རི་དྭགས་རྐྱང་ལ་རྐོང་པའི་ནད། །རྒྱུ་རྐྱེན་རྐོན་པ་རར་བཏགས་ཀའོ། །
    ལྐུགས་པའི་མགྲིན་པ་ལྐོག་མ་དང༌། །ཨོག་ཞོལ་ལྐོག་ཤལ་བྱ་བྱེད་ཀྱི། །ལྐོག་གྱུར་ལ་མགོ་ལྡན་པའི་ཀའོ། །
    སྐར་མ་སྐྱ་རེངས་ཐ་སྐར་སྐག །ཁ་སྐོམ་སྐོམ་བཏུང་ཇ་སྐོལ་བྱེད། །སྐལ་ལྡན་སྐྱེས་བུ་སྐ་ཅོག་གཉིས། །སྐེད་པར་སྐུད་པའི་སྐ་རགས་བཅིངས། །ས་སྐྱོང་དཔོན་དུ་སྐོ་བྱེད་སྐོས། །དབང་འཕྲིན་འགན་ཁག་ཁུར་སྐུར་བྱེད། །འཛེག་སྐས་མར་སྐོགས་སྐམ་རེ་སྐན། །དགེ་སྐོས་མཐའ་སྐོར་སྐོར་བ་བྱེད། །ཨོག་སྐོར་སྐེ་ནས་སྐམ་པས་འཛིན། །སྐོང་བྱེད་ཁ་རེ་ཐུགས་དམ་སྐོངས། །སྐུ་གཟུགས་སྐྱེ་མཆེད་ཞལ་སྐྱིན་ལེགས། །ཆུ་སྐྱོར་སྐྱོར་བྱེད་སྐྱོས་མ་སྐྲོད། །སྐྲ་སྐྱེས་སྐལ་ཐོབ་སྣུམ་སྐུད་བྱེད།།འཇིགས་སྐྲག་སྐྱི་གཡའ་སྦ་བའི་སྐུངས། །སྐྱ་ག་ཆུ་སྐྱར་སྐྱུང་གའི་སྐད། །བྱ་རྒྱའི་བྱ་སྐོན་སྐུད་པོ་གཉེན། །ཚོད་མའི་སྐྱུ་རུམ་ཌ་རུ་སྐྲོག །སྐྱིལ་ཀྲུང་སྐྱིན་ཚབ་རྟའི་སྲབ་སྐྱོགས། །སྐུལ་བྱེད་སྐྱེལ་བྱེད་སྐྱེལ་མས་སྐྱོལ། །ཞལ་བའི་སྐྱང་ནུལ་རྒྱལ་གྱི་སྐུགས། །སྐྱི་དཀར་སྐྱ་བོ་སྐྱེར་ཁ་མདོག །ཇི་སྐད་སྐད་ཅིག་གྲུའི་སྐྱ་བ། །སྐྱི་བྱེད་སྐྱིས་ཤིག་དངུལ་སྐར་ལྔ། །སྐོན་བྱེད་གོས་སྐོན་རྟར་སྐྱོན་བྱེད། །མཐེབ་སྐྱུ་སྐྱུ་གང་རོ་སྒྱིད་སྐྱུར། །གསེར་སྐྱེམས་སྐྱོགས་གང་སྐྱེ་ཚེའི་འབྲུ། །སྐྱེང་བྱེད་ཁ་སྐྱེངས་མཐར་སྐྲོད་བྱེད། །སྐབས་སུ་སྐྱབས་འགྲོ་སྐྱོར་བྱང་བྱེད། །བདེ་སྐྱིད་སེམས་སྐྱོ་འགྲོ་སྐྱོད་བྱེད། །སྐྱ་བྱེད་སྐྱོས་ཤིག་རྒྱ་སྐྱེགས་ཚོས། །ཞོ་སྐྲོག་སྐྱོ་མའི་སྐྱག་པ་སྐྱུད། །བྲོ་སྐྲབ་ཤི་བའི་སྐྱས་ཆེན་འདེགས། །སྐྱོ་སྔོགས་སྐྱེས་བཟང་རྩིས་ཀྱི་སྐྱེག །བྱ་སྐྱིབས་སྐར་ཁུང་རྩིག་པའི་སྐྱ། །སྐྱ་རྦབ་སྐྱིགས་བུ་སྐྲན་གྱིས་སྐྲངས། །ཆོས་སྐྱོང་སྐྱོང་བྱེད་དྲིན་གྱིས་སྐྱོངས། ། ལོ་སྐག་སྐྱུ་རུ་སྐེམ་བྱེད་སྐོམས། །མགྱོགས་པའི་སྐྱེན་པ་རྒྱང་སྐྱུར་བྱེད། །འདབས་སྐྱོར་སྐྱུགས་པ་སྐྱོམ་བྱེད་སྐྱོམས། །སྐྱེ་ཤིང་སྐྱེར་པ་སྐྱེད་ཚལ་སྐྱེས། །སྐྱོབ་བྱེད་སྐྱོབས་ཤིག་སྐུམ་བྱེད་སྐུམས། །རི་སྐྱེགས་ཆུ་སྐྱེགས་སྐྱིད་འདི་བ། །སྐུར་འདེབས་བྱ་དཀའི་སྐོབས་སུ་ཚུད། །ཀོང་བུའི་སྐོན་བུ་སྐྲུན་སྐྱེད་བྱེད། །སྐྱོན་མེད་སྐྱིན་གོར་ད་བྱིད་མིང༌། །སྐྱོ་མ་སྔ་བཙན་ས་མགོའི་ཀའོ། །
    བརྐུ་བྱ་ནོར་བརྐུས་བརྐམ་ཆགས་ཅན། །སྲ་བརྐྱང་གོས་སོགས་བརྐྱང་བྱ་བརྐྱངས། །བརྐོ་བྱ་ས་བརྐོས་བ་རའི་ཀའོ། །
    བསྐྱེད་བྱའི་བསྐྲུན་བྱ་མཐར་བསྐྱལ་བྱ། །བསྐལ་པ་བསྐལ་དོན་ཡུལ་གྱི་བསྐལ། །ཐུགས་དམ་ཁ་སོགས་བསྐང་བྱ་བསྐངས། །རོ་བསྐ་བ་དང་གར་བའི་བསྐ། །དབང་འཕྲིན་འགན་ཁག་ཁུར་བསྐུར་བྱ། །བསྐུམ་བྱ་ལག་བསྐུམས་གོས་བསྐོན་བྱ། །བསྐམ་བྱ་ཆུ་བསྐམས་རྟར་བསྐྱོན་བྱ། །བསྐུང་བྱ་སར་བསྐུངས་འགྲོ་བསྐྱོད་བྱ། །བསྐུལ་བྱ་མི་བསྐྱོད་བསྐྱམ་བྱ་བསྐྱམས། །གཅོམ་བསྐྱུངས་ཁེངས་བསྐྱུངས་མཐའ་བསྐོར་བྱ། །བསྐྱི་བྱ་ནོར་བསྐྱིས་རྒྱང་བསྐྱུར་བྱ། །ཟས་བསྐྲུ་བསྐྱིལ་བྱའི་ཆུ་བསྐོལ་བྱ། །བསྐྱིན་པ་བསྐྱལ་བྱ་བརྗེད་པའི་བསྐྱུད། །སེམས་བསྐྱེད་དྲིན་གྱིས་བསྐྱང་བྱ་བསྐྱངས། །རྒྱར་བསྐྱེད་བྱུགས་པ་བསྐུ་བྱ་བསྐུས། །ཡང་བསྐྱར་དཔོན་དུ་བསྐོ་བྱ་བསྐོས། །བསྐྱུག་བྱའི་ཟས་བསྐྱུགས་བསྐྱབ་བྱ་བསྐྱབས།། མཐར་བསྐྲད་མགྲིན་བསྐྱོགས་བ་སའི་ཀའོ། །
ཁ༽ ཁྭ་ཏ་ཁྲུང་ཁྲུང་བྱ་ཁྲའི་ཁྱུ། །ཁྲི་ཁྲག་ཁྲག་ཁྲིག་སྐར་མ་ཁྲུམས། །ཁ་ཁྲམ་ཁམས་གསུམ་ཁྲག་གེ་ཁྲུགས། །ཁྲོ་བོ་ཁོན་འཛིན་འཛིན་ཁྲི་ཁྲོས། །གོ་ཁྲབ་ཁྲམ་ཤིང་ཁྲེས་པོ་ཁྱེར། །ཇ་ཁྲའི་བཞེས་ཁྲུང་ཁྱེར་བ་གང༌། །སྨན་ཁྲོག་འབྲུ་ཁྲེ་ཁྲམ་ཁྲམ་བཀྲམ། །ཁྱིས་ཁུར་ཁོང་ཁྲག་ཁྲག་ཁྲུག་དཀྲུགས། །ཁྲོམ་ཁྲོད་ཁྱོགས་ཀྱི་ཁྲི་ཁང་ཁྱིམ། །ཁྱམ་ར་ཁོ་ར་ཁོར་ཡུག་ཁྱོན། །ཁྲེལ་མེད་སྣ་ཁྲིད་ཁྲོན་ཆུ་ཁྲེམས། །ཚུལ་ཁྲིམས་ཁྲིས་འཇགས་ཁྲིམས་ཀྱི་ཁྲལ། །ཁྲོལ་ཚགས་སིལ་ཁྲོལ་ཁྲ་བོ་མདོག །ཁྱེ་བོའི་ཁེ་སང་ཁྱེམ་བུ་ཁྱེམ། །ཁྲོ་ཟངས་ཁྲུན་རིང་ཁྲོག་ཁྲོག་སྒྲ། །ཁམ་གང་ཁྲུ་གང་དཔྱད་ཁྲར་གསལ། །རི་ཁྲོད་དུར་ཁྲོད་ཁྲམ་པས་ཁེངས། །ཁྲམ་རྒྱག་ནང་ཁྲོལ་ཁྲུས་ཁུས་ཁྲུས། །ཁྲོ་གཉེར་ཁྲ་སྒོ་ཁ་རྐྱང་ངོ༌། །
    མཁན་པོ་ཤེད་མཁྲེང་སྲ་མཁྲེགས་མཁར། །མཁྲིས་པ་ཆུ་མཁྲིས་མཁལ་གཤམ་ལུས། །མཁལ་ཞོའི་མཁྱུད་སྤྱད་མཁྱེན་མཁས་མཁོ། །ལྟོ་མཁན་མཁོས་ཕབ་སྔ་མཁོ་བཞིན། །ལག་པའི་མཁྲིག་མ་བསང་མཁན་པ། །མཁུར་ཚོས་མཁྱིད་གང་ཞུ་མཁན་ཚོས། །ནམ་མཁའ་དཔེ་མཁྱུད་མས་འཕུལ་ཁའོ། །
    འཁར་རྒྱུག་འཁར་གསིལ་འཁར་རྔ་འཁྲོལ། །རྒས་འཁོགས་འཁོས་ཆུང་རྐང་འཁུམ་འཁྱོག ། སེམས་འཁྲུགས་འཁྲིས་སུ་སྣུམ་འཁུར་ཟ། །བྲོས་པའི་འཁྱུ་འཁྱུས་དྲི་འཁྲུ་འཁྲུད། །འཁྲ་སར་འཁྲས་བསྡད་འཁོན་གྱི་རིགས། །འཁྱགས་ནས་སྦོས་འཁྲོགས་འཁྲུ་ནད་འཁྲུས། །ཡུལ་འཁྱར་མཐར་འཁྱོལ་ལས་ཐོག་འཁྱུར། །ཞེ་འཁོན་ཡོ་འཁྱོམས་འཐབ་འཁྲུག་འཁྲུགས། །ཐོས་པའི་འཁུམས་དང་བློ་བག་འཁུམས། །འཁྲོལ་ཞིང་འཁྱུད་ནས་འཁྲིག་པ་སྤྱོད། །ནོར་འཁྲུལ་ཕྱིར་འཁྱམས་འགན་འཁྲི་འཁྲིས། ། ཁྲལ་འཁྲེལ་ཁ་འཁྲེལ་འཁྲི་ཤིང་འཁྲུངས། །གཡོག་འཁུལ་གདུགས་འཁྱིར་ཆུ་འཁོལ་འཁྱིལ། །མཐའ་འཁོབ་བྲན་འཁོལ་ཁྱབ་པའི་འཁོབས། །བལ་འཁེལ་རེ་འཁང་སྡང་བའི་འཁུ། །བྲོ་འཁྲབ་སྤྲིན་འཁྲིགས་ན་བའི་འཁུན། །གློག་འཁྱུག་འོད་འཁྱིམས་འཁྲིད་འཁྱེར་འཁུར། །བཅིངས་འཁྱིག་འཁྲུན་ཐག་འཁྲི་བ་གཅོད། །མགོ་འཁོར་འཁོར་བར་ཞེན་པའི་འཁྲེན། །ལུས་འཁྱོར་ངག་འཁྱལ་བརྒྱལ་བའི་འཁམས། །བྲེད་འཁྲིམས་མཇུག་འཁྱོངས་གྲལ་ལ་འཁོད། །མི་ཐར་འཁར་བ་འས་འཕུལ་ཁའོ། །
ག༽ གྲྭ་པའི་ཆོས་གོས་གླེགས་བུའི་གྲྭ། །ཁྲག་རྭའི་གྭ་དོར་གཡག་གྭ་པ། །ཆོས་གྲྭར་དངོས་གྲུབ་གྲུ་ཆར་འབེབས། །སྙེ་མའི་གྲ་མ་རྩེ་མོའི་གྲ། །རལ་གུ་བེར་ཡིན་གྱོས་པོའི་གོས། །སྐར་གྲེ་གྲོ་བཞིན་མོན་ནམ་གྲུ། །གྲིམས་ལྷོད་གྲུམ་ལྤགས་རྟ་གྲོ་དམར། །གྲོགས་པོས་གྲོས་གླེང་གྲུང་ལ་གྲིམས། །བྱ་གླག་བྱ་གག་འབུ་གྲོག་མ། །གྲུམ་བུ་གླང་འཐབ་གློག་པས་གྲོངས། །གློ་བའི་གློ་ལང་གྲེ་བ་འཛེར། །གྲུམ་རྩེ་བཞུགས་གྲལ་འགྲོ་གྲོན་ཆེ། །གྲུ་ཁའི་གྲོག་རོང་གྲོའི་སྦང་གླུམ། །གྲུ་འཛིན་གྲིབ་ནག་བཙོག་གྲིབ་གྲོལ། །བློ་གྲོས་གྲགས་པ་ཆེ་ཟེར་གྲང༌། །སྤུ་གྲི་གྲོ་གས་གྲིལ་ཞེས་གྲག གྲུལ་བུམ་གྲིབ་གནོན་ཤིང་གྲ་མ། །གྲམ་སྟེང་ཡུལ་གྲོང་དབྱིབས་གྲུ་བཞི། །རིམ་གྲོའི་གྲབས་གཤོམ་ཕེབས་གྲ་གྲུབ། །མོན་ལུག་གླ་སྒང་མོན་སྲན་གྲེའུ། །གྲུབ་མཐའ་གྲུབ་ཐོབ་གྲངས་ཀའི་གྲས། །གས་གྲུམ་ཆག་གྲུགས་གྲུ་མོའི་ཚིགས། །གྲོ་མ་གྲང་མོས་གྲུལ་མི་ཐུབ། །ལྷུ་གྱར་གྱོང་གུད་གུན་བསབ་བྱ། །གྱ་གྱུ་གྱ་ཉེས་གྱི་ལིང་རྟ། །གེགས་མེད་འཇིམ་པའི་གྱོ་མོའི་གྱད། །གྱད་མིའི་གྱོད་གཞིར་ཡ་གྱལ་མེད། །ཕོ་གླང་གླང་ཤུས་གླགས་མི་རྙེད། །གླ་རྔན་ལན་གླན་ལྷན་པ་གླན། །གླང་ཆེན་གླེན་པ་གླིང་གར་གློད། །གླ་གོར་ཞོ་ཤ་ནམ་མཁའི་གློག གླ་བའི་གྲོད་པ་གླ་རྩིའི་གླུད། །འཛམ་གླིང་གླེགས་བམ་གླིང་བུའི་གླུ། །རྩིག་པའི་གློ་འབུར་ཞོགས་ཀྱི་གློ། །གློས་ཕབ་རྔོས་གླེབས་གཡལ་བའི་གླལ། །གློ་བུར་སྒོ་གླེགས་ག་རྐྱང་ངོ༌། །
    དགྲ་བཅོམ་དགུང་བློན་གྲངས་དགུ་དགོས། །དགེ་ལེགས་མང་ཚིག་འདོད་སྐྱེ་དགུ། །ཟོང་དགྲམ་ལོགས་དགར་གོས་སོགས་དགབ། །བཅིངས་མདུད་དགོངས་དགྲོལ་དགག་སྒྲུབ་བྱེད། །རྒྱན་དགོད་བདེར་དགོད་ཡི་གེར་དགོད། །རི་དྭགས་དགོ་བ་གད་མོ་དགོད། །མཚན་དང་ནམ་མཁའ་ལོའི་མིང་དགུང༌། ། སྣོད་དགང་དགང་གཟར་དུམ་བུར་དགས། །དགེ་འདུན་ཉིན་དགུང་དགུང་ཚིགས་དགྱེས། །དགོན་དུང་ཅན་དུ་དགུན་ཀ་སྡོད། །ཚུར་དགུག་ཁལ་དགལ་རྩ་བ་དགོག །དགེ་བཤེས་ལྟག་དགྱེད་དབྱིབས་དགྱེ་དགུར། །དགོང་མོའི་དགུ་ཚིགས་དགེ་བསྙེན་དགའ། །དགེ་སློང་དགོན་པ་དས་འཕུལ་གའོ། །
    བགྲེས་པོས་བགྲང་འཕྲེང་བགྲང་བྱ་བགྲངས། །མིག་བགྲད་བགྲོ་གླེང་བགྱི་བགྱིད་བགྱིས། ། གོས་བགོ་བགོས་ནས་གད་མོ་བགད། །གདོན་བགེགས་བགྲོད་ལམ་ལ་བགོར་བགགས། །བཀའ་བགྲོ་གསུང་བགྲོས་ཚོད་བགམ་བགམས། །དུས་བགྱངས་གོམ་པས་བགོམ་བྱ་བགོམས། །འབྲས་བགྲུས་ཆུ་རྙོག་བགྲུང་བྱ་བགྲུངས། །མངའ་མི་བགྲང་ནི་མཐུ་མི་བགྲང༌། །བགོ་བཤའ་བགོད་བྱེད་བགོ་བྱ་བགོས། །བགོ་སྐལ་ལ་སོགས་བས་འཕུལ་གའོ། །
    མགར་བ་རྐང་མགྱོགས་མགྲོན་ཚན་མགོན། །ལུས་ཀྱི་མགོ་བོ་མགྲིན་མགུར་མགུལ། །མགལ་དུམ་མགལ་མེ་ཁའི་ཡ་མགལ། །མགྲོན་བུ་དགའ་མགུ་མས་འཕུལ་གའོ། །
    འགྲོན་པོ་འགྲིམ་འགྲུལ་འགོ་མར་འགྲོ །འགའ་ཞིག་འགོལ་སར་འགོ་ནད་འགོས། །སྒོ་འགག་འགད་གཙང་བཀག་འགེགས་འགོག །ཚུར་འགུགས་མི་འགོང་འགལ་བའི་འགྲས། །འགོག་བདེན་སྐྱེ་འགག་གཡོ་འགུལ་མེད། །འགོད་པོ་ཁ་འགགས་སྲོག་འགུམ་འགྲོངས། །ཕྱེ་འགམས་གོས་འགེབ་བདེ་ལ་འགོད། །འོས་འགབ་འགབ་གཤམ་འགོམ་ཡུག་བཏང༌། །རྩིག་པའི་འགྲམ་གཞི་ཁའི་འགྲམ་པ།། ཟླ་འགྲིལ་མཉམ་འགྲོགས་ཀླད་འགེམས་འགས། །ཉེ་འགྲམ་ཚེམ་བུ་དགོངས་གཞུང་འགྲེལ། །འཕེལ་འགྲིབ་རིགས་འགྲེ་བཅིངས་མདུད་འགྲོལ། །ལྟོ་འགྲངས་ཞབས་འདྲེད་ནད་ཀྱི་འགྲམ། །རྟེན་འགྲེམ་ཐུར་འགྲིལ་ཉི་མ་འགྲིབ། །ཡར་འགྲེང་ལྷ་འགོ་བརྩོན་འགྲུས་འགྲུབ། །ཁ་འགྱེས་མདོག་འགྱུར་སྣོད་འགེངས་འགྱོངས། །འགྲན་ཟླ་འགྲེ་ལྡོག་འགན་ཁུར་འགེལ། །བགོས་འགྲེམ་འགྱེ་འགྱེད་འོག་འགྱུ་འགྱུས། །འགྲུལ་པའི་འགྱངས་འགོར་འགྱིང་འགྲོས་འགྲིག །སར་འགྱེལ་འདེགས་འགྱོགས་འགྱོད་པ་སྐྱེས། །འགྲུས་སྐྱོང་འགྲོང་འགེང་འས་འཕུལ་གའོ། །
    རྒན་པོ་འཚང་རྒྱ་སངས་རྒྱས་རྒྱུ། །བྱིང་རྒོད་དམུ་རྒོད་ལུས་རྒུད་རྒས། །ཕོ་རྒོད་བྱ་རྒོད་རྟ་རྒོད་མ༑ ༑རྒྱུས་ཡོད་རྒྱབ་ལ་རྒྱག་བྱེད་རྒྱོབ། །རྒྱ་གར་རྒྱལ་པོ་རྒྱུ་མཚན་ཅན། །རྒྱང་རིང་ལྗོངས་རྒྱུ་ང་རྒྱལ་རྒྱགས། །རྒྱགས་ཕྱེའི་རྒྱ་རི་ཤ་རྒྱགས་པ། །རྒ་ཤི་རྒྱང་འཕེན་རྟ་རྒྱུག་རྒྱུགས། །སྨིག་རྒྱུའི་ཆུ་རྒྱུན་རྒྱ་ཆེར་རྒོལ། །རྒྱ་ཤུག་རྒུན་འབྲུམ་རྒྱ་མ་གང༌། །ཕས་རྒོལ་རྒྱ་བོ་ཕྱག་རྒྱར་རྒྱོ། །རྙི་རྒྱ་རྒྱུ་མ་རྒྱངས་ཤིང་རྒྱོངས། ། རྒྱུན་བུའི་རྒྱུས་པར་གཡུ་རྒྱུད་རྒྱུས། །རྒྱ་སྐྱེགས་རྒྱ་ཚོས་རྒྱུ་སྐར་རྒྱལ། །རྒྱུ་སྡེའི་རྒྱུགས་ལེན་ཇ་རྒྱུགས་ལེན། །ཤེས་རྒྱུད་འཕྲེང་རྒྱུད་ལུ་གུ་རྒྱུད། །གཏམ་རྒྱུད་རྒྱུད་མང་ལོ་རྒྱུས་རྒྱས། །ཁྱེ་པའི་རྒྱ་པ་ཤོའི་རྒྱན་པོ༑ ༑རྒྱལ་མཚན་རྒྱ་གྲམ་ཕྱག་རྒྱས་བཏབ། །རྒྱན་རྒྱག་རྒྱལ་བཞག་རྒྱ་འདྲེ་རྒྱལ། །རྒྱམ་ཚྭ་རྒྱ་ཚྭ་རྒྱང་གྲགས་ཚད། །མ་རྒད་མཛེས་རྒྱན་རར་བཏགས་གའོ། །
    ལྒང་པ་ལྒང་བུ་གཅིན་སྣོད་ཡིན། །སྨན་ལྒ་རྒྱམ་ཚྭ་ལར་བཏགས་གའོ། །
    སྒོམ་ཆེན་བློ་སྒམ་སྒོམ་བྱེད་སྒོམས། །ཀླུ་སྒྲུབ་སྒྲུབ་ཐབས་སྒྲུབ་བྱེད་སྒྲུབས། །རུས་སྒྲོམ་ཤིང་སྒམ་སྒྲིག་བྱེད་སྒྲིགས། །འཇིགས་སྒྲོལ་རྡོ་སོགས་སྒྲུག་བྱེད་སྒྲུགས། །ལྕགས་སྒྲོག་སྒོར་མོར་སྒྲིམ་བྱེད་སྒྲིམས། །སྒེག་མོ་སྒྲ་སྐད་སྒྲོག་བྱེད་སྒྲོགས། །སྡིག་སྒྲིབ་སྒྲོན་མེ་སྒྲིབ་བྱེད་སྒྲིབས། །ལྷམ་སྒྲོག་སྒྲོ་གུས་སྒྲོག་བྱེད་སྒྲོགས། །སྒོ་རུ་དམག་སྒར་སྒུག་བྱེད་སྒུགས། །སའི་སྒང་རྒྱལ་མཚན་སྒྲེང་བྱེད་སྒྲོངས། །སྒྱུག་མོ་སྙན་སྒྲོན་དབུ་ཞྭ་སྒྲོན། །རྐྱལ་པའི་སྒྲོ་བ་སྒྱེ་སྒྱེའུ་ཚུགས། །འཁོར་ལོས་དབང་ཆོས་གྲངས་སྒྱུར་བྱེད།། སྟོད་སྒུར་སྒལ་ཚིགས་མཆུ་སྒྲོས་སྒྲོགས། །སྒྱུ་རྩལ་གཡོ་སྒྱུ་སྒྱུ་མའི་སྒྲུང༌། །མཁས་པའི་སྒྲིན་པོ་འགྲན་པའི་སྒྲུན། །སྒྲེ་བོ་སྒྱིད་ལུག་སྒེའུ་གཤེར་སྒ། །སྒྱིད་པའི་གོས་སྒབ་ཚྭ་སྒོ་ཅན། །སྒྲོག་རུས་གཅེར་བུའི་སྒྲེན་མོའི་སྒྲོབ། །སྒོ་ང་སྒོག་པ་སྒྲེགས་པ་འདོན། །ད་སྒོས་སྤྱི་སྒོས་སྒེར་རྟའི་སྒ། །མནའ་སྒོག་སྒྱོགས་རྡོ་སྒོ་སྒེའུ་ཁུང༌། །སྒྲིག་ལམ་གསུང་སྒྲོས་སྒྲོས་པ་གཙང༌། །བྱ་སྒྲོ་བཤད་སྒྲོས་གཟའ་སྒྲ་གཅན། །སྒོང་བྱེད་སྒྱེལ་བྱེད་སྒྱིད་བུ་ཐབ། །གཅིག་ཏུ་སྒྲིལ་བྱེད་སར་བཏགས་གའོ། །
    བརྒྱུངས་པར་བརྒྱུ་བྱ་བརྒྱུས་པས་བརྒྱན། །བརྒལ་ལན་བརྒྱ་བྱིན་བརྒྱུད་མར་བརྒྱབ། །བརྒྱུག་བྱ་རྟ་བརྒྱུགས་བརྒྱ་ཕྲག་གྲངས། །ལམ་བརྒྱགས་རྒྱུ་མ་བརྒྱང་བྱ་བརྒྱངས། །བླ་བརྒྱུད་གད་བརྒྱངས་དྲན་མེད་བརྒྱལ། །ཆུ་བརྒལ་བརྒྱད་བཀག་བརྒྱད་ཅུ་བརྒྱད། །ཞབ་བརྒྱ་ཞལ་བརྒྱས་སྨྲ་བའི་བརྒྱ། །བྱུག་པ་བརྒྱབ་པ་ལེ་བརྒན་དར། །འོ་བརྒྱལ་བརྒལ་བརྟག་བ་རའི་གའོ། །
བསྒོམ་བྱ་བསྒོམས་ཟིན་བསྒྲུབ་བྱ་བསྒྲུབས། །བསྒུག་བྱ་འཕྲང་བསྒུགས་ཁྱོན་བསྒྲིལ་བྱ། ། བསྒྲུག་བྱ་རྡོ་བསྒྲུགས་གཞན་བསྒུལ་བྱ། །བསྒྱིང་བྱ་ལུས་བསྒྱིངས་སར་བསྒྱེལ་བྱ། །མནའ་བསྒགས་སྦགས་སོགས་བསྒོང་བྱ་བསྒོངས། །འཁོར་ལོས་དབང་ཆོས་གྲངས་བསྒྱུར་བྱ། །བཀའ་དང་བག་ཆགས་བསྒོ་བྱ་བསྒོས། །བློ་དང་སྐུད་པ་བསྒྲིམ་བྱ་བསྒྲིམས། །ལྷུ་གྲལ་གཅིག་ཏུ་བསྒྲིག་བྱ་བསྒྲིགས། །ཆོས་སྒྲ་སྐུད་པས་བསྒྲག་བྱ་བསྒྲགས། །བསྒྲེང་བྱ་ལག་བསྒྲེངས་ཆུ་བསྒྲལ་བྱ། །བསྒྲང་བྱ་གྲངས་བསྒྲངས་བྱ་བའི་བསྒང༌། །བསྒྲིབ་བྱ་འོད་བསྒྲིབས་རིགས་བསྒྲེ་བསྒྲེས། །བསྒྲུན་མི་ནུས་དང་བསྒྲིན་མི་ཕོད། །བང་མཛོད་བསྒང་བྱ་ནོར་གྱིས་བསྒངས། །བུ་རམ་བསྒར་སོགས་བ་སའི་གའོ། །
ང༽ དངོས་བཤམ་ཟིལ་དངར་ཚར་དུ་དངར། །སྙན་དངགས་རོ་དངར་དངངས་སྐྲག་དངོས། །གསེར་དངུལ་དངོམ་ཆེ་ངོམས་པའི་དངོམས། །དངོས་གཞི་དངོས་གྲུབ་དངོས་དངོས་མེད། །དངན་འཐན་གཞན་ནོར་ཕྱིར་མི་སྟེར། །ཆུའི་དངོ་གྲིའི་དངོ་དས་འཕུལ་ངའོ། །
    མངའ་རིས་མངའ་ཞབས་མངའ་ཐང་ཆེ། །མངའ་མཛད་མངའ་བདག་ཐུགས་ལ་མངའ། །མངོན་སུམ་མངོན་གྱུར་མངོན་མཚན་ཅན། །མངག་གཞུག་བྲན་ལ་བྱ་བ་མངགས། །མངའ་བརྙེས་དྲག་པོའི་མངོན་སྤྱོད་ལས། །མངོན་ཤེས་མངོན་ཆེ་ལྷའི་མངོན་རྟོགས། །མངོན་པའི་སྡེ་སྣོད་སྐྱེ་གནས་མངལ། །རོ་མངར་མངའ་འོག་མས་འཕུལ་ངའོ། །
    རྔོན་པ་ཆུ་དབུགས་རྔུབ་བྱེད་རྔུབས། ཟེ་རྔོག་རྔ་མ་ཡོས་རྔོད་རྔོས། །གདན་གྱི་དྲེའུ་རྔོག་རྔ་ཡབ་གླིང༌། །གླ་རྔན་བརྡུང་བྱའི་རྔ་རྔེའུ་ཆུང། །ལུས་རྔུལ་རྔུལ་གཟན་མཐུག་རྔམ་ཆེ། །རྔོ་ཐོགས་མི་ཐོགས་ནུས་མི་ནུས། །མིག་སྐྱོའི་རྔུ་མ་ཧམ་པའི་རྔམ། །བཀྲེས་རྔབ་རྔོ་ནད་ཟུག་རྔུས་མནར། །རྔོམ་བརྗིད་ཚམ་རྔམས་རྔན་ཆན་བྱེད། །རྔ་བྱེད་རྩྭ་རྔོས་རྔ་མོང་རྔེའུ། །རུས་ཀྱི་རྔོག་པ་རར་བཏགས་ངའོ། །
གྲངས་ཀྱི་ལྔ་ནི་ལར་བཏགས་ངའོ། །
    སྔ་དྲོ་སྔས་ལ་སྔུར་སྒྲ་ཆེ། །སྔོན་དུས་སྔངས་སྐྲག་ཞལ་སྤྱན་སྔ། །མདོག་སྔོ་སྔོན་པོ་རྩིག་པའི་སྔུར། །སྐྱོ་སྔོགས་གསང་སྔགས་མོན་སྲན་སྔེའུ། །མདུན་སྔུན་མཚང་སོགས་སྔོག་བྱེད་སྔོགས། །སྔོ་བྱེད་དགེ་སྔོས་སར་བཏགས་ངའོ། །
    བརྔ་བྱ་རྩྭ་བརྔས་རྔོན་པས་བརྔོན། །བརྔུབ་བྱ་དབུགས་བརྔུབས་བརྒྱགས་བརྔན་བསང༌། །བརྔོ་བྱ་ཡོས་བརྔོས་འགབ་ཀྱི་བརྔབ། །འདྲིད་པའི་བརྔོད་སོགས་བ་རའི་ངའོ། །
    བསྔོ་བགྲང་དགེ་བ་བསྔོ་བྱ་བསྔོས། །སྡུག་བསྔལ་སྐྱོན་མཚང་བསྔོག་བྱ་བསྔོགས། །བསྟོད་བསྔགས་ཁ་དོག་རྣམ་པར་བསྔོས། །བས་འཕུལ་ས་མགོ་ལྡན་པའི་ངའོ། །
ཅ༽ ཅ་ཅོའི་ཅིལ་ཅིལ་མུ་ཅོར་ཅན། །ཅན་ནེར་ཅབ་ཅོབ་ཆང་ཅོ་རེ། །ཅི་ག་ཅུ་གང་ཅོང་ཞི་སྨན། ། སུམ་ཅུ་དྲུག་ཅུ་བདུན་ཅུ་དང༌། །བརྒྱད་ཅུ་སེམས་ཅན་ཡོད་དོ་ཅོག །ཅོག་པུ་ཅོག་རྩེ་རོལ་མོའི་ཅོང༌།། ཧ་ཅང་ཅང་ཤེས་ཕྱིན་ཅི་ལོག །ཅོ་ཏོའི་ཐོར་ཅོག་མིག་ཅེ་རེ། །སྐྲ་མེད་སྤྱི་ཅེར་ཅང་ཏེའུ་རྡུང༌། །ཅེ་སྤྱང་བྲག་ཅ་བྱེའུ་ཅོ་ཀ །ཅིར་ཡང་མི་རྟོག་ཅང་མི་ཤེས། །སྐ་རགས་རྒྱ་ཅང་ཅང་ནི་ཤང༌། །ཐོ་ཅོས་ཅིག་ཤོས་བབ་ཅོལ་སྨྲ། །ཅོད་པན་ཅས་ཅུས་ཅིག་ཅར་འཇོག །ཅ་རེ་ཅུང་ཟད་ལྟ་ཅི་སྨོས། །དཀོན་ཅོག་རིན་ཅེན་ཁྱེད་བདག་ཅག །ཞིག་སྟེ་སླད་འདྲ་ཕྱིར་ལ་ཅི། །ཆབས་ལན་ལྷན་ཐང་སྟབས་ཁ་ཅིག །ཅི་འདྲི་ཅམ་འཇོག་ཅ་རྐྱང་ངོ༌། །
གཅན་གཟན་ལ་སྲུང་ལ་གཅན་པ། །ཚར་རྩད་ཤིང་ཁྲིམས་གཅད་བྱ་གཅོད། །གཅག་བྱའི་རྡོ་གཅོག་གཅལ་དུ་བཀྲམ། །གཅུ་བྱའི་ལག་གཅུས་འགྲམ་དུ་གཅོར། །སྒྲིགས་གཅུན་གྲོས་གཅོམ་ཕུག་ཏུ་གཅུར། །གཅེན་སྔོན་གཅུང་རྗེས་གཅེར་བུར་སྐྱེས། །རྣམ་གཅོད་ཡོངས་གཅོད་གཅུད་ལ་བོར། །གཅོམ་བསྐྱུངས་གཅུག་ལ་ཡིད་ལ་བཅགས། །བཅོས་མའི་གཅམ་བུ་རོ་རྫས་གཅིག །གྲངས་གཅིག་འཁོན་ཡིད་མཛའ་བའི་གཅུགས། །གཅིན་དང་གཅི་བ་དྲི་ཆུའི་མིང༌། །གཅིའུ་སྨན་གཅེས་འཛིན་གཅོང་ནད་ཞི། ། གཅོང་རོང་སྒྲ་གཅན་གས་འཕུས་ཅའོ། །
    བཅོམ་ལྡན་དགྲ་བཅོམ་སྣོད་བཅུད་བཅས། །བཅའ་ཡིག་ལག་བློར་བཅང་བྱ་བཅངས། །བཅས་རང་གསང་བའི་བཅབ་བྱ་བཅབས། །དམ་ཁྲིམས་བཅའ་བཅས་ཚིགས་སུ་བཅད། །ཞལ་ལྕེ་ཆད་པ་ཤིང་སོགས་བཅད། །བཅེམ་བྱ་སོས་བཅེམ་ལས་ནོར་བཅོལ། །བཅག་བྱ་ཆགས་བཅགས་བཟའ་བཅའི་བཅུད། །བཅུ་བྱ་ཆུ་བཅུས་དྲི་སྐྱོན་བཅིལ། །ནང་དུ་བཅུར་བཅུག་ལོགས་སུ་བཅར། །གཟུགས་བཅོས་ཞབས་ཀྱིས་བཅག་བྱ་བཅགས། །བརླན་བཅིར་ནང་དུ་བཅུམ་བྱ་བཅུམ། །བཅས་བྱའི་གྲོས་བཅམ་བཅིང་བྱ་བཅིངས། །བསྟན་བཅོས་བཅའ་གཞི་སྲང་བྲེར་བཅལ། །རྡོ་བཅག་མིག་བཅར་བཅེར་དུ་བཅུག དགུ་བཅུ་ལྔ་བཅུ་བཞི་བཅུ་བཅུ། །བཅོ་བརྒྱད་བཅོ་ལྔ་རྟར་བཅིབ་བཅིབས། །བཅའ་ལྒས་དྲིན་བཅལ་བས་འཕུལ་ཅའོ། །
    ལྕང་ལོ་ཅན་གྱི་ལྕགས་རིའི་ལྕོག །ཉ་ལྕིབས་སྦལ་ལྕོང་ལྕུང་ཀའི་ལྕེ། །རེའུ་ལྕག་ལྕ་བ་ལྕམ་པ་ལྕུམ། །ལག་ལྕིབས་ཚ་ལྕིབས་སྒོའི་ལྕིབས་ཕུར། །ལྕམ་མོ་ལྕི་བའི་མེ་ལྕེར་ལྕེབ། །ལྕམ་དྲལ་ལྕམ་སྲིང་བུ་རམ་ལྕུགས། །ལྕགས་ཀྱི་ལྕོག་རྩེ་ལྕུག་མ་རག གནམ་ལྕགས་ལྕེ་འབབ་སྲུས་ལྕག་ལྕིག ལས་ཀྱི་བསྐུལ་ལྕག་ལྕོགས་མི་ལྕོགས། །ལྕང་མའི་ལྕུག་ཕྲན་མཉེན་ལྕུག་ལྡེམ། །སྤ་ལྕག་མགོ་ལྕོགས་བློ་ཡིས་ལྕོགས། ། གྲིའི་ལྕུགས་ལྗིད་ལྕི་སྐྲའི་ལྕང་ལོ། །མིག་ལྤགས་སྤྱན་ལྕིབས་ཚིག་འབྲུ་ལྕིབས། །ལྕམ་ཤིང་ལ་སོགས་ལར་བཏགས་ཅའོ། །
ཆ༽ ཆ་ཆོ་མ་ཆོད་འོད་ཆེམ་ཆེམ། །ཆབ་སྲིད་ཆབ་འབངས་ཆོས་ཆར་ཆེ། །ཆགས་བྲལ་ཆོག་ཤེས་ཆོ་གའི་ཆེད། །མཚོན་ཆའི་ཆ་ལུགས་ནང་དུ་ཆུར། །རིན་ཆེན་ཆུན་པོ་ཆུ་ཞེང་གབ། །ཆོམ་རྐུན་བར་ཆད་ཆམ་ལ་ཕོབ། །ཟན་ཆང་འབྲས་ཆན་ཆབ་ནས་ཆུས། །ཆབས་ཅིག་ཆ་མཉམ་ཆེམ་མེ་བ། །ཆིབས་པ་ཆ་དེ་ཆིབས་ལ་ཆོགས། །གད་ཆུའི་ཆག་ཆག་ཆ་ག་འབུ། །བྱང་ཆུབ་སྲོག་ཆགས་ཁ་ཆེམས་ཆུང༌།། ཆིག་རྐྱང་བྱས་ཆོག་ཆ་རྐྱེན་ཆད། །ཆོམས་ཤིག་ཆབ་སྒོ་དུམ་བུར་ཆོག །ཆིངས་ཤིག་ཆང་མ་ཆབ་འོག་ཆུག །ཆད་པས་ཆོད་ལ་ཆུང་མ་ཆོལ། །མཐར་ཆགས་ཆགས་ཆོགས་ཆིར་གྱིས་ཆིར། །ཆོ་རིགས་ཆུད་ཟོས་ཆམ་པའི་ནད། །ཨ་ལྕེའི་ཆེ་ཞེ་ཆས་ཆ་མེད། །བག་ཆགས་ཆོ་འཕྲུལ་ཆོ་ངེ་འདོན། །ཆོ་ལོ་ཤོ་ཡིན་ཚར་ཐག་ཆོད། ། ཆིངས་འགྲིག་སྐེད་ཆིངས་བྲེལ་བ་ཆོགས། །གཅིན་སྣོད་ཆོལ་ཟངས་གྲིའི་ཆང་ཟུངས། །རོལ་མོའི་ཆ་ལང་ཆན་པས་ཆོད། །མལ་ཆ་ཆབ་ཤོག་ཆེ་གེ་མོ། །ཆེན་ཆུན་གས་ཆག་གོད་ཆགས་མེད། །ཆུ་ལོན་ཐུགས་ཆུད་ཆལ་མར་བཀྲམ། །ཁྲོ་བོ་ཆོལ་པ་ཆ་རྐྱང་ངོ༌། །
    མཆོག་ཏུ་སྐྱབས་མཆི་དཀོན་མཆོག་མཆོད། །གཞུ་མཆོག་མཆོང་གི་རྒྱན་གྱིས་མཆོར། །མཆེར་པ་མཆིན་པ་མཆན་ཁུང་འོག །མིག་གི་མཆི་མ་ཁའི་མཆིལ་མ། །ཞལ་མཆུ་མཆེ་བ་སྐར་མ་མཆུ། །མེ་མཆེད་མཆེད་གྲོགས་སྐྱེ་མཆེད་ལེགས། །སྒྱུ་མའི་མཆན་བུ་ཡི་གེའི་མཆན། །ཆུང་མའི་མཆིས་བྲང་མཆོང་སར་མཆོངས། །མཆིང་བུ་རུས་མཆིམས་འགྲོ་བའི་མཆི། །ཁ་མཆུའི་བཀའ་མཆིད་ཡོད་པའི་མཆིས། །མཆིལ་པ་ལྕགས་ཀྱུ་བྱའི་བྱེ་བྲག །མཆིག་གུ་ཡས་གཏུན་མཆིག་མས་གཏུན། །རྒྱ་མཚོའི་མཆིང་དཀྱིལ་མཆིལ་ལྷམ་གྱོན། །དུར་གྱི་མཆད་པ་མས་འཕུལ་ཆའོ། །
    འཆར་སྒོ་འཆལ་འཆོལ་མི་འཆབ་འཆགས། །ཉི་འཆར་ཆུ་འཆོར་ཆོས་འཆད་འཆུན། །ཚུལ་འཆོས་ཤིང་འཆུས་འཆིང་ཞགས་འཆང༌། །འཆག་སར་ཞབས་འཆག་ནང་དུ་འཆུར། །ཆུ་འཆུ་འཆེག་པར་ཁས་འཆེ་འཆེས། །གནས་འཆའ་གར་འཆམས་སྲོག་འཆད་འཆི། །གྲོས་འཆོམས་ཁྲིམས་འཆའ་འདོད་ལ་འཆུམས། །བཟོ་རྟ་འཆོ་འཆོས་འགྲོ་བར་འཆས། །ཞེན་པའི་འཆེལ་སོགས་འས་འཕུལ་ཆའོ། །
ཇ༽ ཇག་པ་ཇོ་ལོད་ཇེ་མཐོར་འཕགས། །ཐོད་པ་ཇ་རིལ་དབྱངས་ཀྱི་ཇེ། །ཇོ་བོ་ཇོ་བཟང་དང་པོའི་ཇེ༑ ༑དམར་སེར་ཇ་ཧོང་རྡོའི་ཇུ་བོ། །སྙེད་སྲིད་ལྟར་བཞིན་སྐད་ལ་ཇི། །ཇོ་ཇོའི་ཇ་སྦག་གོས་ཆེན་ཇུས། །ཇོ་མོ་ལ་སོགས་ཇ་རྐྱང་ངོ༌། །
    མཇལ་འཕྲད་མཇིང་པ་མཇུག་མ་མཇེ། །གོ་བའི་མཇལ་དང་མི་མཇེད་ཞིང༌། །མ་ཡིས་འཕུལ་བའི་ཇ་ཡིག་གོ །
    འཇིག་རྟེན་འཇའ་ཚོན་ཞིག་པའི་འཇིག །དགྲ་འཇོམས་ཁྲིམས་འཇགས་བྲེད་པའི་འཇིགས། ། འཇམ་དབྱངས་སྙན་འཇེབས་མཉམ་པར་འཇོག བློས་འཇལ་ཚད་འཇལ་འདོད་པ་འཇོ། །འཇབ་རྐུན་ནང་འཇུག་འཇར་ནས་འཇབ། །སར་འཇོག་ཟས་འཇུ་ལག་འཇུ་འཇུས། །འདམ་གྱི་འཇི་བ་འཇིམ་པ་འཇགས། །གོས་འཇམ་འཇོལ་འཇོལ་དབྱིབས་འཇོང་འཇོང༌། །སེར་སྣའི་འཇུངས་པ་མཁས་པའི་འཇེམ། །སྲོད་དང་མཚོའི་འཇིངས་རྩ་འཇིང་གཉེན། །ཁང་པའི་འཇའ་འདེགས་སྲད་བུའི་འཇུར། ། བྱེ་འུ་འཇོལ་མོ་རྩྭ་འཇག་མ། །སྨད་འཚོང་འཇུད་འཐུན་འཇུར་ཞིང་འཇུན། །ཁྲིས་འཇགས་འཇང་ཡུལ་ཀླུ་འཇོག་པོ། །ནད་འཇིལ་འཇུ་བས་ཁྲག་འཇིབ་འཇིབས། །ཁྲལ་འཇལ་འཇའ་ས་འཇའ་མོ་དང༌། །ཏོག་ཙེའི་འཇོར་བུ་དྲིན་འཇལ་འཇོལ། །གྲིས་འཇོགས་ཤ་འཇུམས་འཇབ་ཙེས་འཐོག །ཐོབ་འཇལ་འཇོ་སྒེག་འོ་མ་འཇོ། །འཇུར་མིག་ལ་སོགས་འས་འཕུལ་ཇའོ། །
རྗེ་བཙུན་རྗེས་འཇུག་རྡོ་རྗེའི་རྗེས། །ཤ་རྗེན་རྗེ་ངར་རྒུད་པའི་རྗུད། །སྙིང་རྗེ་རྗེས་འགྲོ་རྗོད་བྱེད་ངག །བཀུར་སྟིའི་རྗེད་འོས་བང་བའི་རྗང༌། །རྗེ་དཔོན་ལྷ་རྗེ་རྗེ་འུའི་རིགས། །ལག་རྗེས་ལ་སོགས་རར་བཏགས་ཇའོ། །
    ལྗོན་ཤིང་ལྗོན་ཟངས་མདོག་ལྗང་ཁུ། །ལྗན་ལྗིན་ལྗང་བུ་སྨན་ཡུལ་ལྗོངས། །ལྗིད་ལྕི་ལྕེའི་ལྗགས་ལར་བཏགས་ཇའོ། །
    གཟི་བརྗིད་བརྗིད་ཆགས་བརྗེད་ངས་ཆེ། །འདོན་རིགས་བརྗེད་བྱེད་བརྗེ་པོ་བརྗེས། །བརྗོད་བྱ་བརྗོད་པ་བ་རའི་ཇའོ། །
ཉ༽ ཉིན་དེའི་ཉིང་ཤ་ཉ་ཆུང་ཉེའུ། །རྐང་ལག་ཉྭ་རིལ་ཉིན་མཚན་ཉལ། །སྤུ་ཉག་ཉལ་ཉིལ་ཉ་ལྟོ་པ༑ ༑ཉམ་ཉེས་ཉོན་མོངས་ཉམ་ངར་ཉེ། །ཉིང་ཁུ་ཉིང་དགོས་ཉིང་ལག་ཉབ། །ཉན་ཐོས་ཉ་མ་ཉམས་རྟོགས་ཉུལ། །ཞ་ཉེ་ཉུང་མ་ཉུང་ངུ་ཉོ། །ཉམ་ཆུང་ཉམ་ཐག་ཉག་ཕྲན་མདའ། །རུས་ཉང་ཉམས་དགའ་བྱུག་པ་ཉུག །ཉེ་རེག་ཁྲུས་ཡིན་ཉོད་པ་ཟས། །ཉེ་གནས་ཕྱང་མོ་ཉུག་ཐེ་ཚོམ། །ཉི་མའི་ཉེན་ཀོར་ཉུག་རུམ་འཁོར། །ཉིས་འགྱུར་ཉེས་པ་འབྱུང་ཉེན་ཆེ། །ཕོ་ཉའི་ཉམས་ལེན་ལག་ཉས་ཉམས། ། ཉ་ག་ཉི་ཤུ་ཉན་རྣ་ཉིད། །ཆུ་ཉོག་ཉ་སྟོང་ཉ་རྐྱང་ངོ༌། །
    གཉའ་ཤིང་གཉེར་པ་གཉུག་མའི་དོན། །བཤེས་གཉེན་དཔུང་གཉེན་གཉེན་མཚན་གཉིས། ། གཉན་གཉགས་གཉོས་རུས་ལུས་གཉོད་ཆུང༌། །གཉིད་ཀྱི་གཉེན་པོར་གཉའ་ལྟག་གཉུལ། །ནང་ཁྲོལ་གཉེ་མ་ཉག་པོར་གཉག །བཀའ་གཉན་གཉན་ནད་དུད་འགྲོ་གཉན། །ཆ་དཔང་གཉའ་བོ་ས་བདག་གཉན། །ཡུལ་གཉལ་ཁྲོ་གཉེར་གས་འཕུལ་ཉའོ། །
    མཉན་པ་ཐུགས་མཉེས་རྣ་བས་མཉན། །བསྐུ་མཉེ་ཀོ་བ་མཉེ་མཉེད་མཉེས། །མཉན་ཡོད་གནས་དང་ངལ་བའི་མཉེལ། །མཉེས་གཤིན་པ་དང་མཚུངས་པའི་མཉམ། །མཉམ་གཞག་མཉམ་མེད་ཤིང་མཉེན་པོ། །ར་མཉེ་སྨན་ཡིན་མས་འཕུལ་ཉའོ། །
    རྙེད་བཀུར་ནོར་རྙེད་ལག་རྙང་བྱེད། །གསར་རྙིང་སྐམ་རྙིད་ཆུའི་རྙོག་མ། །སོ་རྙིལ་ནོར་བུ་ཨནྡ་རྙིལ། །རྙོང་ངམ་རྙི་བཙུགས་ཡར་མར་རྙོབ། །མི་གཙང་རྙང་མ་རར་བཏགས་ཉའོ། །
    སྙེ་འབོལ་ལ་སྙེས་རེག་བྱ་སྙི། །བསོད་སྙོམས་སྙུགས་སྲིངས་སྙོག་སར་སྙོགས། །ཐ་སྙད་སྙིང་རྗེ་ང་རྒྱལ་སྙེམས། །གོ་སྙོད་སྙེ་མ་སྙིམ་པར་བླུགས། །གཏམ་སྙན་སྙིགས་དུས་སྐུད་པ་སྙོད། །སྙིང་པོ་རྒྱལ་མཚན་ཆང་མལ་སྙོལ། །སྙོམ་བྱེད་ཁོད་སྙོམས་རི་སྙོར་བྱེད། །སྙེམས་ཆུང་ཇི་སྙམ་དབུ་སྙུང་བཞེས། ། སྙན་ཤལ་སྙན་ངག་ནད་ཀྱི་སྙུན། །ཁེངས་སྐྱུངས་སྤུ་སྙོལ་ཇི་དེ་སྙེད། །གཅིན་སྙི་སྙོམ་འཇུག་སྙིད་མོ་གཉེན། །གཟུགས་ཀྱི་སྙེ་མ་སྨད་འཚོང་མིང༌། །དྲན་པའི་སྙེ་མ་ལྷའི་གླུ་མཁན། །བཏང་སྙོམས་སྙད་འདོགས་ཆར་སྙིལ་བྱེད། །སྙོན་མོངས་སྙོམ་ལས་སར་བཏགས་ཉའོ། །
    ཁ་བརྙོགས་གོས་བརྙིངས་གཞན་ལ་བརྙས། །གཡར་པོའི་བརྙན་པོ་གཡས་པའི་བརྙས། །མངའ་བརྙེས་ཕྱག་སྣང་གཟུགས་སྒྲ་བརྙན། །གྲུབ་བརྙེས་རྐང་ལག་བརྙང་བྱ་བརྙངས། །བརྙོག་བྱ་ཆུ་བརྙོགས་བ་རའི་ཉའོ། །
    བསྙེན་སྒྲུབ་བསྙེན་བཀུར་རྩོད་པའི་བསྙོན། །བསྙོན་ཅན་བསྙོན་ཏོལ་བསྙོན་དོར་ཅན། །བསྙེན་རྫོགས་དྲེགས་བསྙེམས་ཁྲོ་གཉེར་བསྙེར། །ཟས་བསྙོད་བསྙེན་སྲིང་ཉེ་རིང་མིང༌། །དགེ་བསྙེན་བསྙེན་གནས་བཤད་པའི་བསྙད། །ལྷུང་བཟེད་བསྙིགས་པ་ཉུང་ངུར་བསྙུངས། །བསྙབ་བྱ་ཕར་བསྙབས་ཆར་བསྙིལ་བྱ། །བསྙམ་བྱའི་ཁོད་བསྙམས་རི་བསྙོར་བྱ། །བསྙུང་གཞིས་བསྙུན་པ་བཀྲུས་པའི་བསྙུལ། ། བསྙེག་བྱ་རྗེས་བསྙེགས་འཇིགས་པའི་བསྙེངས། །འཕྲེད་བསྙལ་བརྗེད་བསྙེལ་བ་སའི་ཉའོ། །
ཏ༽ ཏིང་ཤགས་ཏིང་ལོ་ཏེབ་བེ་སྣོད། །ཛྭ་ཏི་ཏང་ཀུན་ཏིག་ཏ་ཏིལ། །གཙུག་ཏོར་ཐོར་ཏོ་སྤྱི་ཏོར་ཏོག ། མུ་ཏིག་མེ་ཏོག་ཏམ་བུ་ལ། །ལོ་ཏོག་རྩི་ཏོག་ཟ་མ་ཏོག །ཏིང་འཛིན་དཀོན་མཆོག་ཏ་ལ་ལ། །ཁ་ཏོན་ཞལ་ཏ་ནན་ཏར་བཟང༌། །ཡང་ཏིག་ཏལ་རྒྱུགས་ཏེ་སེའི་གངས། །ཅང་ཏེའུ་ཏག་ཏིག་ཏིང་ཏོང་སྒྲ། །ཡོན་ཏན་ཞབས་ཏོག་གོའུ་ཏ་མ། །ནན་ཏུར་ལིང་ཏོག་ཆོས་པོ་ཏི། །ཏོག་ཙེ་དབྱུག་ཏོ་ཤང་ཤང་ཏེའུ། །འོན་ཏང་ཏི་ཚ་ཏ་ལའི་ཤིང༌། །ཏ་ཟིག་ཡུལ་ན་ཏེ་ཏེ་བརྡུང༌། །ཏེ་བོར་ཏ་མིང་ཏའི་སི་ཏུ། །ཏི་ཤྲི་ཏ་དབེན་ཏ་ཧུང་དང༌།། ཏྭ་ར་ཎ་དང་ཏེའུ་ཤང་ཁྲི། །ཏུག་རིང་ཏུག་ཆོམ་ཏིག་ཏིག་མེད། །མཆོད་ཏིང་སླེ་ཏྲེས་ཏ་རྐྱང་ངོ༌། །
    གཏང་རག་གཏམ་སྨྲ་བརྡུང་གཏག་གཏོང༌། །གཏན་པ་མེད་པའི་སྦྱིན་གཏོང་གཏང༌། །བུ་ལོན་གཏའ་མ་གཏེད་པ་གཏའ། །སྒོ་གཏན་གཏིང་ཟབ་གཏུམ་མོའི་མེ། །གཏུམ་པོའི་ཞབས་གཏུགས་མུན་པ་གཏིབས། །བཅོལ་གཏམས་གྲངས་གཏམས་གང་བའི་གཏམས། །ཐུམ་བུར་གཏུམ་གཏུམས་གྲིས་གཏུབ་གཏུབས། །ཁྲག་གཏར་ཆུ་གཏིགས་སེ་གོལ་གཏོགས། །མགོ་གཏུམས་མཐའ་གཏུགས་བྱེད་གཏད་ཆེ། ། ལག་ཏུ་གཏད་གཏོང་བློ་གཏད་གཏོད། །དམིགས་པ་གཏད་གཏོད་འབེམ་ལ་གཏོད། །ལྷ་ཆེན་གཏོགས་འདོད་གཞན་ལ་གཏོད། །ཆུ་གཏོར་སྤོས་གཏུལ་གདམས་པའི་གཏམས། །གཏི་མུག་གཏི་ཐུག་དུས་གཏན་དུ། །བསམ་གཏན་གཏན་ཚིགས་གཏན་ལ་འབེབས། །གཏུན་བུ་གཏུན་ཤིང་གཏོར་མ་གཏོང༌།། ངན་གཏད་བྱེད་གཏེ་མཚང་ནས་གཏོལ། །གཏེར་མཛོད་གཏོས་ཆེ་ཁོངས་སུ་གཏོགས། །གཏོལ་མེད་གཏོར་བུ་སྣམ་སྦྱར་ཤུབས། །དུས་གཏུགས་ལ་སོགས་གས་འཕུལ་ཏའོ། །
    བཏང་སྙོམས་སྤྱིར་བཏང་རུང་བའི་བཏུབ། །ཁྲག་བཏོན་བློས་བཏང་སྔགས་བཏུ་བཏུས། །སྤུ་བཏོགས་དགྲ་བཏུལ་སྲོལ་ལམ་བཏོད། །མིང་ཕན་སྒྲོ་བཏགས་ཁ་བཏགས་བཏགས། །རྟོག་བཏགས་ཐགས་བཏགས་ཐག་པས་བཏགས། །ཡར་བཏེག་ཞབས་བཏུད་ཕྱེ་མར་བཏགས། །བཟའ་བཏུང་གདན་བཏིང་བྱེས་སུ་བཏེག །གསལ་གསོལ་ས་བོན་ཕྱག་རྒྱས་བཏབ། །བཏང་བཟུང་རི་བོ་བས་འཕུལ་ཏའོ། །
    རྟག་ཏུ་མི་རྟོག་རྟག་མི་རྟག །རྟབ་རྟབ་རིངས་པའི་བྱ་མ་རྟའི། །རྐང་པའི་རྟིང་པར་རྟུག་དྲི་ཁ། ། མཛོ་ལྟོལ་རྟའི་རྟེའུ་རྟོད་པས་རྟོད། །རྟ་ཐུལ་རྟ་དབྱངས་རྟོག་གེ་བ། །ཕྱག་རྟགས་རྟེན་གསུམ་རྟེན་འབྲེལ་རྟེན། །རྗེས་འབྲང་ཡིད་རྟོན་བྱ་ཁུག་རྟ། །རྟུལ་ཕོད་དལ་རྟེན་གནས་སུ་རྟོལ། །རྨོངས་རྟུལ་ཐོག་རྟིབ་སྨན་རུ་རྟ། །མཆོད་རྟེན་སྔ་རྟིང་ལུས་རྟས་བྱེད། །འཇིག་རྟེན་ལྷ་རྟེན་སྒོའི་རྟ་བབས། །རྣམ་རྟོག་ལུང་རྟོགས་རྟོག་དཔྱོད་ཅན། །རྟགས་གསལ་བློས་རྟོགས་རར་བཏགས་ཏའོ། །
    ལྟེ་བ་ལྟོ་བ་གཉའ་བའི་ལྟག །ཇ་ལྟིར་ལྟང་ཙེ་མདའ་ཡི་ལྟོང༌། །འགྲང་ལྟོགས་ལྟོ་ཡིས་ལྟིར་གྱིས་བཀང༌། །ས་བདག་ལྟོ་འཕྱེ་ལྟོས་འགྲོ་སྦྲུལ། །ལྟེང་རྒྱས་འོད་སྲུངས་ལྟ་བ་མཐོ། །རྫིང་བུའི་ལྟེང་ཀ་ལྟེམ་མེར་གང༌། །གོས་སོགས་ལྟབ་བྱེད་ལྟོབས་དང་ལྟེབ། །མངལ་ཆགས་ལྟར་ལྟར་མཚན་ལྟས་བཟང༌། །སྐུ་ལྟེམ་ལྟེམ་རྐྱང་ལྟ་ཅི་སྨོས། །ཉེས་ལྟུང་ལྟར་སྣང་འོག་ཏུ་ལྟུང༌། །རེ་ལྟོས་ལྟ་ཞོག་དེ་ལྟ་བུ། །ལྟ་བྱེད་ལྟོས་དང་ལྟོངས་ཡངས་པོ། །ད་ལྟ་དེ་ལྟར་ལྟད་མོ་ལྟ། །ལྟག་ཆོད་ལ་མགོ་ལྡན་པའི་ཏའོ། །
    སྟོན་པའི་བཞུགས་སྟངས་བཀུར་སྟི་སྟོབ། །མུ་སྟེགས་བྱད་སྟེམས་སྐྱོན་མི་སྟོ། །དགྲ་སྟ་སྟ་རེ་སྟེའུ་སྟོང་ཕྲག །སྟག་གཟིག་སྟོབས་ཆེན་ཤིང་སྟག་པ། །མདོས་ཀྱི་ཡ་སྟག་སྟེགས་བུའི་སྟེང༌། །འཕྱར་གཡེང་གཞོགས་སྟེགས་མེ་སྟག་འཕྲོ། །སྟེས་དབང་སྟབས་འགྲིགས་སྟོན་མོ་སྟེར། །སྟངས་སྟབས་དཔྱི་མགོའི་སྟ་ཟུར་སྟོན། །གྲབས་གཤོམ་སྟ་གོན་འཐུག་པའི་སྟུག །སྟོན་དུས་སྟོད་ལ་སྟུ་མ་སྟེན། །དངུལ་རྡོའི་སྟིང་ཟིལ་འཕྲེང་སྟར་བྱེད། །རྣོ་སྟུག་སྟོང་ཉིད་གྲོགས་ཀྱི་སྟོངས། །བོར་སྟོར་ལམ་སྟོན་ཤ་སྟག་མཛད། །སྟན་འདིང་ཐུང་ངུར་སྟུང་བྱེད་སྟུངས། །རྩ་སྟོངས་ལྷ་སོགས་སྟིམ་བྱེད་སྟིམས། །སྟར་བུ་སོ་སྟོ་སོ་ཟིང་བ། །མི་གཙང་སྟོར་ཁུང་གང་སྟོང་ཅན། །ལེགས་ཉེས་སྟངས་འཛིན་ཤིང་སྟར་ཁ། །བླ་མ་སྟེན་བྱེད་སར་བཏགས་ཏའོ། །
    བརྟག་དཔྱད་ལེགས་བརྟགས་མི་འགྱུར་བརྟན། །སྡུད་པའི་བརྟུལ་བ་བརྟག་གཉིས་རྒྱུད། །བརྟུལ་ཞུགས་སྦུབས་བརྟོལ་བརྟུན་པ་བརྩོན། །གློ་བུར་བརྟད་པ་རྒྱས་པའི་བརྟས། །བརྟེན་པ་ལ་བརྟེན་ཡིད་བརྟན་མེད། །ཡོངས་འདུ་ས་བརྟོལ་སྤྱི་བརྟོལ་ཅན། །ཐག་པས་བརྟོད་བྱ་བྲེད་པའི་བརྟབས། །གནས་བརྟན་ཀུན་བརྟགས་བ་རའི་ཏའོ། །
    བལྟོས་བྱ་བལྟོས་ཆོས་བལྟ་རུང་བལྟས། །བལྟ་བྱ་སྐུ་བལྟམས་གོས་སོགས་བལྟབ། །གང་བའི་བལྟམས་སོགས་བ་ལའི་ཏའོ། །
    བསྟི་སྟང་བསྟི་གནས་གྲལ་བསྟར་བྱ། །ཐུབ་བསྟན་དང་བསྟུན་བསྟོང་འོས་བསྟེན། །སྣ་བསྟད་གཟེངས་བསྟོད་མངོན་པར་བསྟོད། །བསྟུང་བྱ་ཐག་བསྟུངས་འགྲོ་ཆས་བསྟད། །ཆོས་བསྟན་སླར་བསྟུད་བྱིན་ལེན་བསྟབས། །འཕྱ་བའི་བསྟིང་ཚིག་བསྟིམ་བྱ་བསྟིམས། །བསྟིར་མེད་ངལ་བ་བ་སའི་ཏའོ། །
ཐ༽ ཐུན་མོང་ཐུ་བོ་ཐ་གྲུ་ཆེ། །ཐོར་ཅོག་ཐོར་ཚུགས་རུས་ཐུ་མི། །ཐ་ན་ཐ་མ་ཐུད་གདར་ཐོངས། །རིང་ཐུང་གྱེན་ཐུར་ཐ་མལ་པ། །སྐྱོང་ཐར་ཚོད་ཐིངས་ངག་ཐོར་བུ། །ཐེམ་སྐས་བཙའ་ཐན་ཐ་མི་དད། །མོ་ཐིགས་བྱས་ཐུས་འབུམ་དག་ཐེར། །ལྷམ་སྒྲའི་ཐྲིག་ཐྲིག་ཐ་རྐྱང་ངོ༌། །
    མཐོ་རིས་མཐའ་དག་མཐུན་མི་མཐུན། །མཐིང་ཁ་མཐོན་ག་མཐོན་མཐིང་མདོག །མཐོ་ཡོར་མཐོན་པོ་མིག་གིས་མཐོང༌། །རྟ་མཐུར་མཐོ་གང་མཐར་ཆགས་མཐུད། །ནུས་མཐུ་མཐར་ཐུག་བྱ་མཐིང་རིལ། །ལག་མཐིལ་མཐེ་བོང་མཐེའུ་ཆུང་མཐའ། །རྒྱ་མཐོངས་དཔངས་མཐོ་མཐང་གོས་མཐུག །མཐོ་འཚམ་མཐོལ་བཤགས་མཐའ་འཁོབ་ཡུལ། །མཐའ་ཀླས་ལ་སོགས་མས་འཕུལ་ཐའོ། །
    འཐབ་རྩོད་ཨ་འཐས་གོས་འཐེབ་པ། །སྤུ་འཐོག་གྲིས་འཐུབ་དར་གྱིས་འཐུམ། །ཆུ་འཐུང་རྩམ་འཐག་སྣམ་བུ་འཐག །འཐོན་ཁར་མགོ་འཐོམས་གྲོགས་ལ་འཐམས། །སྨོད་ཚིག་འཐིང་སླད་འཐེན་པ་འཐད། །ཁ་འཐོར་ཆུ་འཐོར་དུ་བ་འཐུལ། །བློ་འཐུམས་ཆུ་འཐིགས་སྤྲིན་མུན་འཐིབས། །ཞ་འཐེང་ཚུར་འཐེན་མེ་ཏོག་འཐུ། །སྲ་འཐས་འཐེམས་ནན་མི་འཐན་པོ། །ཟས་ལ་འཐུ་འཐུས་འས་འཕུལ་ཐའོ། །
ད༽ དོས་གཡག་དྲུས་པོ་སྒུར་བའི་དུད། །དྲ་རྒྱུའི་གོས་དྲས་ཚེམ་དྲུབ་དྲུབས། །དུད་འགྲོ་ཁ་དྲག་མེ་དྲོད་དྲོ། །དྲེས་མས་ཁུར་དྲགས་དྲེའུ་རྔོག་སྟན། །ཁེངས་དྲེགས་དྲུང་ཕྱུང་དྲེག་ནད་དྲག །དྲང་དོན་གཡུང་དྲུང་དྲང་སྲོང་དྲུག །དྲག་ཤུལ་ཐལ་དྲགས་བཀའ་དྲིན་དྲན། །མོན་དྲེ་སྨིན་དྲུག་སྤྱན་དྲངས་དྲོངས། །ཟན་དྲོན་ལྗགས་དྲིལ་ཁྲིམས་ལྕམ་དྲལ། །སྔ་དྲོ་ཕྱི་དྲོ་དྲི་དྲིས་ལན། །དྲེད་པོ་དོམ་དྲེད་རྟ་དྲེལ་དེད། །དྲིལ་བུའི་དྲེག་ནག་དྲ་དྲ་ཕྱེད། །བསྐུ་མཉེ་དྲིལ་ཕྱིས་ཆུ་དྲོན་མོ། །དྲུ་བུའི་དྲ་ཕད་གཅིག་ཏུ་དྲིལ། །ཀླུ་མཚོ་མ་དྲོས་ས་ལ་དྲུད། །དྲིལ་བསྒྲགས་ཡ་རབས་དྲ་མའི་དྲུང༌། །གཞན་དྲིང་མི་འཇོག་ཟས་དྲངས་དྲོངས། །དྲོ་བཞེས་དྲོག་ཆེ་ཀ་དྲུའི་བུ། །དྭ་ཕྲུག་དྭངས་གསལ་སྤར་ཁ་དྭ། །རི་དྭགས་ཡི་དྭགས་ཡུལ་དྭགས་པོ། །སེམས་དྲང་དྲི་ཞིམ་ད་རྐྱང་ངོ༌། །
    གདོང་པར་གདུགས་ཕུབ་ཉི་མའི་གདུགས། །གདམས་ངག་གསལ་གསོལ་ས་བོན་གདབ། །གདིང་བ་གདན་གདིང་མིང་ཕན་གདགས། །ཁ་གདངས་མཚོན་གདེངས་གདངས་སྙན་གདོན། །སྙུན་གདངས་ཐུད་གདར་ཉ་གར་གདེག །ཁྱབ་གདལ་སོས་གདལ་གདོད་མའི་དུས། །གདིངས་ཅན་གདུལ་བྱ་དམ་ལ་གདགས། །གཡག་གདང་ཕུར་གདང་སྐས་ཀྱི་གདང༌། །ད་གདོད་གདེང་ཐོབ་གདོན་མི་ཟ། །གདགས་པའི་བསྟན་བཅོས་གདུང་མར་གདགས། །གདོད་ནས་གདགས་གཞི་གདུང་བས་གདུངས། །གདུ་བུ་གདུབ་ཀོར་ཞེ་སའི་གདའ། །ནད་གདོན་གདུག་པ་གདོལ་པའི་རིགས། །མངགས་གདམས་གདོས་པ་གྲུའི་དར་ཆེན། །གཉེར་གདམས་བཅོལ་གདམས་ནོར་ལ་གདུ། །ཐུག་པ་གདུ་གདུས་གདམ་ང་བྱེད། །གདུང་བརྒྱུད་གདུགས་ཚོད་གས་འཕུལ་དའོ། །
    བདུད་རྩི་གྲངས་བདུན་མདུན་དུ་བདར། །ཕྱི་བདར་གོ་བདུར་བདེན་པ་བདུར། །ཕྱག་བདར་བྱི་དོར་ལས་ཀྱི་མིང༌། །བདུག་པ་བདུག་སྤོས་ཕྱེ་མར་བདར། །བདེ་ལེགས་བདེ་གཤེགས་སིམ་པའི་བདེ། །སྐྱེལ་གླའི་སྐྱེལ་བདར་བདོག་པ་ནོར། །གཞུ་བདུངས་ཟས་བདའ་ཡོད་པའི་བདོག །བདག་པོས་ཕྱུགས་བདས་བདའ་དེད་བྱེད། །བདག་གཞན་བདུད་དཔུང་དར་བའི་བདོ། །རྫོང་བདའ་བདེན་གཉིས་བས་འཕུལ་དའོ། །
    མདང་དགོང་མདོས་རྒྱབ་མེ་མདག་གཤོས། །ངོ་དགའི་མདོང་གསོལ་ཁའི་མདན་པ། །ཕུ་མདའི་མདོ་སྦུག་གསུམ་མདོའི་མདུན། །སྒྲོ་མདོངས་མདོག་ལེགས་ཚོན་མདངས་བཀྲ། །མདོ་སྔགས་མདོར་བསྡུས་ར་མདའ་སྦྲན། །མདུད་པ་མདོང་མོ་མདའ་མདུང་མདེའུ། །གྲོས་ཀྱི་མདུན་མ་དཔྲལ་བའི་མདོངས། །མིག་མདོངས་ལ་སོགས་མས་འཕུལ་དའོ། །
    འདས་པོ་ནང་འདོམ་བར་འདུམ་འདུམས། །འདོད་ཆགས་འདུ་ཤེས་འདུ་འཛི་འདོད། །ལུས་འདར་ཕྱིར་འདེང་འགྲོ་བའི་འདོང༌། །དགེ་འདུན་འདུས་ནས་འདུལ་བ་འདོན། །མྱ་ངན་འདའ་འདས་འདུན་པས་འདུད། །རི་འདབས་འདོལ་སར་འདག་གུ་འདག །ཁྲུས་རྫས་འདག་ཆལ་ཡི་གེ་འདལ། །འདོ་བའི་རྟ་འདྲོག་འདུར་འདུར་རྒྱུག །བུན་འདེད་སྐྱོན་འདོར་ཆུང་འདྲིས་འདམ། །གསོལ་འདེབས་སྔགས་འདྲེན་དྲི་མ་འདག །སླུ་འདྲིད་རྦབ་འདྲིལ་དགྲ་ཚོན་འདུལ། །གདན་འདིང་མིང་འདོགས་ཐག་པས་འདོགས། །འདབ་ཆགས་འདམ་ཟན་འདི་རུ་འདུག །སར་འདྲུད་ལྷ་འདྲེ་ཞབས་འདྲེད་འདྲད། །ཆུས་འདུར་འདུལ་སྦྱོང་གྱེན་དུ་འདེགས། །འདུ་བྱེད་འདུས་བྱས་དལ་བའི་འདལ། །འདོ་མེད་བྱ་འདབ་འདོམ་གང་འདོགས། །འདྲེག་མཁན་སྤུ་འདྲེག་སྤྱན་འདྲེན་འདྲོངས། །འདྲེན་པས་ཆོས་འདོམས་སྐྱོ་མ་འདལ། །ལྗགས་འདྲིལ་རྗེས་འདེད་གོ་འདུན་ཚོགས། །ཁྲིམས་འདྲལ་གཏམ་འདྲི་ཡི་གེ་འདྲི། །འདྲེས་པའི་འདྲེན་མ་རུལ་བའི་འདྲུལ། །འདབ་མའི་ཁུར་འདྲགས་ཁུང་བུ་འདྲུ། །ལག་འདོན་ཆིག་འདྲིལ་འདུ་བ་འདྲ། །འཁོར་འདབ་འདོམས་སྲག་འས་འཕུལ་དའོ། །
    རྡོ་རྗེ་རྡུལ་ཕྲན་རྡེའུ་རྡོག་གཅིག །རལ་རྡོལ་རྡོག་རྡོས་རྡུང་བྱེད་རྡུངས། །གྲོང་རྡལ་ཐོག་རྡིབ་མགོ་རྡོག་རྡོག །ཐབས་རྡུགས་རྡར་རྡོ་ཁ་གྲི་རྡོར། །ལག་རྡུམ་དབྱུག་པས་རྡེག་བྱེད་རྡེགས། །ཐལ་མོ་ས་ལ་རྡེབ་བྱེད་རྡོབས། །ས་རྡོ་རྡལ་བྱེད་དབུ་བ་རྡོས། །རྡབ་འཆལ་རྡེག་འཚོག་ལུས་རྡོས་ཆེ། །རོལ་མོ་ཕེག་རྡོབ་ཆ་ལང་རྡེབ། །རྡོལ་ཆོས་རྡིག་སྒྲ་རར་བཏགས་དའོ། །
    ལྡེར་བཟོའི་ལྡེམ་སྐུ་ཕྲ་ལྡེམ་ལྡེམ། །མཁའ་ལྡིང་འབྲུག་ལྡིར་ལྡབ་ལྡིབ་སྐད། །རྟ་ལ་ཆུ་ལྡུད་ལྡར་ལྡུར་ལྡུད། །ལྡེ་གུ་ལྡབ་ལྡོབ་སྣོད་ནང་ལྡུགས། །ལན་ལྡོན་སེང་ལྡེང་བསྐྱར་ལྡབ་བྱེད། །ལྡོག་པ་ཐ་དད་ཕྱིར་མི་ལྡོག །ཤེས་སླའི་ལྡོབས་སྐྱེན་སོའི་ལྡད་བྱེད། །མིག་ལྡོངས་ཡར་ལྡང་ངད་ལྡང་ལྡན། །ལྡིང་ཁང་གྱང་ལྡེབས་ལྡོང་རོས་བྱུགས། །འཇུག་ལྡོག་མགོ་ལྡོག་ཁའི་ལྡན་པ། །ན་མཉམ་ནེའུ་ལྡངས་འཁོབས་པའི་ལྡངས། །རོ་སྙོམས་ལྡོམ་བུ་ལྷག་མ་ལྡས། །འགྲོ་ལྡོག་ལྡ་ལྡི་མིང་གི་ལྡེ། །རེ་ལྡེ་ལྡེ་མིག་གོས་གྱོན་ལྡང༌། །ཁྲི་སྲོང་ལྡེའུ་བཙན་སོ་འགུལ་ལྡེག །དྲང་མིན་ལྡེམ་པོ་ལྡེམ་དགོངས་ཅན། །ལྟོ་ལྡིར་མེ་ལྡེ་ལྡང་ཚད་དང༌། །ལྡུམ་རའི་སྔོ་ལྡུམ་ལར་བཏགས་དའོ། །
    སྡོམ་པ་བསྲུང་སྡོམ་སྲོག་སྡོ་སྡོས། །བྲེད་པའི་སྡར་མ་སའི་སྡིངས་སྡེར། །བདེ་སྡུག་དབྱེན་འཁྲུག་སྡུམ་བྱེད་སྡུམས། །མཛེས་སྡུག་སྡུག་བསྔལ་སྡིག་ཏོ་ཅན། །ཞེ་སྡང་སྡིག་གྲོགས་སྡོད་བྱེད་སྡོངས། །ཤིང་སྡོང་ལག་པས་སྡོམ་བྱེད་སྡོམས། །བཀའ་སྡོད་གཅིག་ཏུ་སྡོམ་བྱེད་སྡོམས། །སྡེ་ཚན་མཉམ་དུ་སྡེབ་བྱེད་སྡེབས། །སྡང་མིག་སྡིགས་མཛུབ་སྡིག་བྱེད་སྡིགས། །སྡེར་མའི་ཐུག་སྡོར་ཁྲལ་སྡུད་སྡུས། །ཡུལ་སྡེའི་སྡེ་པ་སྡོད་སར་སྡོད། །སྡོང་བུ་མཆོད་སྡོང་སྡེ་སྣོད་གསུམ། །སྡེར་མོ་སྡུར་བྱེད་སྡོམ་སྡིག་འབུ། །སྡེབ་སྦྱོར་ལ་སོགས་སར་བཏགས་དའོ། །
    བརྡ་སྤྲོད་བྲོ་རྔ་བརྡུང་བྱ་བརྡུངས། །བརྡེག་འཆོས་དབྱུག་པ་བརྡེག་བྱ་བརྡེགས། །བབ་ཅོལ་བླ་བརྡོལ་སར་བརྡབ་བརྡབས། །ཐང་མར་བརྡལ་བྱ་ཁ་གྲི་བརྡར། །གཡབ་པའི་བརྡུལ་སོགས་བ་རའི་དའོ།།
    བལྡག་པ་བལྡག་དང་མུར་བལྡད་བྱ། །བལྡབ་བྱ་བལྡབས་ནས་བལྡེག་ཅིང་འགུལ། །བས་འཕུལ་ལ་མགོ་ལྡན་པའི་དའོ། །
    བསྡོམ་བྱ་གཅིག་བསྡོམས་ལག་བསྡམ་བསྡམས། །བསྡུམ་བྱ་དབྱེན་བསྡུམས་གྲོགས་བསྡོང་བསྡོངས། །བསྡེབ་བྱ་མཉམ་བསྡེབས་སྲོག་བསྡོ་བསྡོས། །བསྡོག་བྱ་མཇུག་བསྡོགས་གྲབས་ཀྱི་བསྡོགས། །གཞན་ལ་བསྡིག་བསྡིགས་བསྡུ་བྱ་བསྡུས། །ཉེར་བསྡོགས་བསྡད་ནས་གྲོས་བསྡུར་བྱ། ། ལྷམ་གྱི་བསྡོགས་པ་བ་སའི་དའོ། །
ན༽ གནོད་སྦྱིན་མདོག་གནག་གནས་ངན་ལེན། །གནག་ཕྱུགས་གནོད་བྱེད་ཞེ་ནས་གནོང༌། །ཞི་གནས་གནས་འགྱུར་གནས་ལུགས་རྟོགས། །གནངས་ཉིན་ཟིལ་གནོན་རྐང་པས་གནོན། །གནས་སྐབས་གནད་འགག་གཞུའི་གནམ་རུ། །གནས་བརྟན་ཉེ་གནས་གནམ་སྟོང་དུས། །གནང་སྦྱིན་གནུབས་རིགས་གནའ་བོའི་སྲོལ། །གྲིབ་གནོན་གནད་གཅོད་ནམ་མཁའི་གནམ། །གནས་ཁང་ཕན་གནོད་གས་འཕུལ་ནའོ། །
    མནལ་གཟིམས་མནའ་མ་འོག་ཏུ་མནན། །ཟས་མནོག་མནོག་ཆུང་མནབ་རྩལ་ཟས། །མནོལ་རི་མནའ་སྐྱལ་བསམ་མནོ་མནོས། །གོས་མནབས་མནར་སེམས་མནར་མེད་མནར། །དྲི་ངའི་དྲི་མནམ་མནངས་ཆེའི་ནོར། །དབང་མནོས་ཉལ་མནོལ་མས་འཕུལ་ནའོ། །
    རྣ་བའི་རྣམ་ཤེས་རྣོན་པོ་རྣམས། །རྣམ་རྟོག་རྣམ་གྲངས་རྣམ་པ་མང༌། །ཡང་དག་རྣལ་མའི་རྣལ་འབྱོར་པ། །ན་བུན་ཁུག་རྣ་ཞིང་རྣང་མ། །རྣག་ཁྲག་རྣམ་ཐར་རྣམ་དཔྱོད་རྣོ། །བསྒོ་བ་རྣར་གཟོན་རར་བཏགས་ནའོ། །
    སྣར་མ་སྣྲོན་སྣྲུབས་སྣའི་སྣབས་ལུད། །སྣག་ཚ་སྣུར་བྱེད་སྣྲེལ་ཞི་འཕྲེད། །སྣལ་མ་སྣམ་བུའི་སྣམ་པའི་རྒྱུ། །ཛཱ་ཏིའི་སྣ་མ་ཡུག་སྣམ་བཙག །སྣག་དབོན་ཏིལ་སྣུམ་སྐུད་པའི་སྣེ། །སྣམ་སྦྱར་སྣམ་ཕྲན་སྣ་ཚོགས་སྣོར། །དྲི་དང་ཕྱག་ཏུ་སྣོམ་བྱེད་སྣོམས། །སྣོན་མ་སྣོན་བྱེད་སྔོ་སྨན་སྣེའུ། །གནད་དུ་ནུ་མ་མཚོན་སྣུན་བྱེད། །སྣོད་བཅུད་སེར་སྣའི་སྲོལ་སྣུབ་སྣུབས། །གཙོ་བོའི་སྣ་བོ་སྣེ་མོ་བ། །བར་མཐོང་ལྟར་སྣང་ཡོད་པའི་སྣང༌། །ལུས་སྣད་སྣང་གསལ་སྣ་ག་མང༌། །ན་རོའི་སྣ་རུ་རིའི་སྣ་བ། །རྒྱབ་ཀྱི་སྣམ་ལོགས་སར་བཏགས་ནའོ། །
    བརྣབ་སེམས་སྦས་བརྣོགས་འགགས་པའི་བརྣངས། །འཐེན་པའི་བརྣུར་དང་ངེས་བཟུང་བརྣན།། བློར་བརྣག་བརྣག་དཀའ་བ་རའི་ནའོ། །
    བསྣུབ་བྱའི་སྲོལ་བསྣུབས་ཚོན་བསྣུར་བྱ། །དྲི་དང་ཕྱག་ཏུ་བསྣམ་བྱ་བསྣམས། །གནད་དུ་ནུ་མ་མཚོན་བསྣུན་བྱ། །ཕན་ཚུན་བསྣོལ་མར་གོང་འོག་བསྣོར། །སྤགས་བསྣོས་སྔ་བསྣུར་འཇུག་བསྣར་བྱ།། ནེམ་བསྣེམས་འབོར་བསྣན་བ་སའི་ནའོ། །ཡེཧ་
པ༽ པར་མའི་པོ་ཏི་པཎྜི་ཏ། །པགས་བྱེའུ་པར་པར་པུར་གྱིས་འཕུར། །པང་པར་པིར་གྱིས་པ་ཏྲ་བྲིས། །མདའ་ཡབ་པུ་ཤུ་བྱ་པུ་ཤུད། །པུར་ཁང་པི་ཝང་པར་ཏང་གདན། །པུས་བཙུགས་པྲ་ཕབ་གཟའ་པ་སངས། །གཅིག་པུའི་པར་པུ་པོ་ཟོས་ཀྱང༌། །པོག་པོར་ག་པུར་པི་པི་ལིང༌། །པང་ལེབ་བུམ་པའི་མགུལ་ཆིངས་པྲོག །སྲོག་ཆགས་པས་པ་པོ་ཏ་ལ། །པས་ལས་པདྨ་པ་ལ་ཤ། །པུཎྜ་རི་ཀ་པ་སྣམ་ཡུལ། ། པུ་ཤེལ་ཙེ་དང་པྲི་ཡང་ཀུ། །ཟེ་པྲོག་པྲོག་ཞུ་འོག་པག་རྒྱན། །པ་ཤི་འབྲས་ཀྱི་ཅུང་པེང་ཟོ། །པགས་པ་སྟག་གི་པགས་པ་ཞེས། །གཞི་དང་མ་འབྲེལ་བ་དང་ནི། །དྲུག་སྒྲ་ཡོད་སོགས་པ་རྐྱང་ངོ༌། །
    དཔག་ཚད་རྗེས་དཔག་དཔག་བྱ་དཔོག །དམག་དཔུང་རྐང་ཐང་དཔུང་བུ་ཆུང༌། །དར་དཔྱངས་དཔངས་མཐོ་དཔག་བསམ་ཤིང༌། །དཔེ་ཆ་དཔེ་བྱད་ཕངས་པའི་དཔེན། །ལག་དཔུང་སེམས་དཔའ་རྗེ་སློབ་དཔོན། །དཔལ་ལྡན་དཔང་ལོ་ཡི་གེ་དཔོད། །དཔྲལ་བ་དཔྱི་མགོ་ཐུར་དུ་དཔྱོངས། །དཔྱ་ཁྲལ་དཔྱིད་དུས་རྟོག་རྣམ་དཔྱོད། །གསོ་དཔྱད་དཔྱིས་ཕྱིན་དཔྱས་མི་འདོགས། །དཔེར་ན་དཔའ་བོས་དཔྱང་ཐག་དཔྱངས། །དཔང་པོས་བརྟག་དཔྱད་བློས་དཔྱད་དཔྱོད། །ཤིང་ང་དཔུང་བཅད་དས་འཕུལ་པའོ། །
    སྟག་ལྤགས་ཤུན་ལྤགས་ཞེས་དྲུག་སྒྲ། །མེད་པ་ལ་ཡི་མགོ་ཅན་ནོ། །
    སྤྲང་པོའི་སྤར་མོར་སྤ་དབྱུག་སྤམ། །སྤང་བྱ་སྤོང་བྱེད་སྤངས་སྤོངས་ཤིག །སྤགས་ལ་ཞོ་སྤྲིས་སྤགས་ནས་ཟ། །སྤ་བཀོང་སྤེལ་མར་ནས་སྤུང་སྤུངས། །སྤྲུ་མ་སྤ་མ་སྤེན་མ་ཤིང༌། །སྤོང་སར་བྱ་སྤུར་གཞན་དུ་སྤགས། །སྤོང་ཐག་སྤང་བ་སྤོང་བ་པ། །རྒྱུ་སྤུན་མུན་སྤྲུལ་སྤོབས་པ་ཆེ། །སྤང་རིའི་སྤོ་མཐོར་གནས་སྤོ་སྤོས། །སྤང་སྤོས་སྤྲ་བ་ཚོན་སྤང་མ། །ཤིང་སྤེ་སྤེལ་སྤེའུ་གཟའ་སྤེན་པ། །སྤར་ཁ་སྤོ་པོའི་སྐྲའི་སྤ་ལོ། །ནོར་སྤེལ་གནས་མེ་གྲངས་སྤར་སྤོར། །རྒྱན་གྱི་སྤེན་ཏོག་ཟས་ཀྱི་སྤོད། །འཕྲད་པའི་སྤྲད་སྤྲོད་སྤྲོད་དགོས་སྤྲད། །འཐབ་མོ་སྤྲད་སྤྲོད་ཕ་སྤད་སྤུན། །བརྡ་ཆས་སྤྲད་སྤྲོད་སྤྲོས་བྲལ་སྤྲུལ། །སྤོས་སྤྲིན་སྤྲོ་སྤྲོས་རིན་ཅེན་སྤུག །སྤྲ་སྤྲེའུ་རྒྱན་གྱིས་སྤ་སྤུད་སྤྲས། །མགོ་སྤུ་སྤྲུག་སྤྲུགས་འཕྲིན་སྤྲིང་སྤྲིངས། །སྤྲ་ཆལ་སྤྲ་ལག་མྱང་རྩི་སྤྲས། །རྡལ་སྤྲུགས་སྤྲོ་ཐུང་ཐུགས་སྤྲོར་སྤྱོན། །སྤྲ་ཚིལ་གཅེས་སྤྲས་ཚོང་ཁེ་སྤོགས། །ལྟ་སྤྱོད་སྤྱིའུ་ཚུགས་སྤྱི་བླུགས་སྤུབ། །སྤྱང་གྲུང་སྤྱི་གཙུག་སྟོང་སྤྱི་ཕུད། །གཤེ་བའི་སྤྱོ་སྤྱོས་མཐར་སྤྱུག་སྤྱུགས། །སྤྱང་ཀི་ཆུར་སྤྱིངས་དགེ་མི་སྤྱོམས། །དངོས་སྤྱད་སྣོད་སྤྱད་རྡུལ་གྱི་སྤབས། །སྒྲུབ་ཁང་སྤྱིལ་པོ་འབྱར་བྱེད་སྤྱིན། །དཀའ་བ་སྤྱད་སྤྱོད་ལོངས་སྤྱད་སྤྱོད། །སྤྱི་བྱིངས་མུ་སྟེགས་སྤྱོད་པ་བ། །ཆོས་སྤྱོད་སྤྱན་གཟིགས་ས་མགོའི་པའོ། །
ཕ༽ ཕང་པར་ཕུན་ཚོགས་ཕུན་ཚུགས་ཤིང༌། །ཕུད་ཕུལ་དབུལ་ཕོངས་ཁུར་ལུང་ཕོག །གོ་ཕེར་དོན་ཕིགས་རྒྱ་དཀར་ཕིབས། །སྤུ་ཕྲུག་ཕྲུགས་སྡེབ་གཡན་པ་ཕྲུགས། །སྨིན་ཕྲག་གྲིས་ཕུག་ཉིན་ཞག་ཕྲུགས། །མི་ཕམ་ཚིག་ཕྲད་ཕན་ཚུན་ཕྲད། །ཕྲིན་ལས་ཕྲེང་བ་འོད་ཕྲོམ་ཕྲོམ། །ཞབས་ཕྱིའི་ཕྲག་པས་ཞིང་ཕྲུ་སློག །ཕྲ་མ་ཕྲག་དོག་ཁ་ཕྲལ་ཕྲི། །ཕྲིགས་ཚུད་ཕྲན་ཚེགས་སེམས་ནོར་ཕྲོགས། །མངལ་གྱི་ཕྲུ་མ་རྡུལ་ཕྲན་ཕྲ། །དམག་སྒར་ཕྲུ་མ་བརྒྱ་ཕྲག་ཕྱེད། །ཕོངས་རྐུབ་ཕྱང་ཕྲུལ་ཕྱང་ངེ་བ། །ཕྱུག་པོའི་ཕྱིར་དུ་ཕྱོགས་བཅུར་ཕྱིན། །ཕྱེམ་རེད་ཕྱམ་ཤིང་དབྱེ་བ་ཕྱེད། །ཕྱིང་པའི་ཞབས་ཕྱགས་ས་ཕྱོད་ཆེ། །ཕྲ་མེན་སྒོ་ཕྱེ་ཕྱག་གིས་ཕྱར། །ཕྱར་གཡེང་ཕྱུགས་ཀྱི་གྲོད་པའི་ཕྱལ། །ཕྱག་འཚལ་སྔ་ཕྱི་ཕྱིན་ཅི་ལོག །ཕྱག་དར་གད་རོ་ཕྱག་བདར་ལས། །དབང་ཕྱུག་ཕུལ་ཕྱིན་ཕྱར་བ་བཏིང༌། །ཕྱིན་ཆད་ཕན་ཕྱིར་བཀའི་ཕྱིང་སང༌། །ཕྱི་ས་ཕྱིར་ཕྱུང་ཉིན་མཚན་ཕྱད། །ཡི་གེའི་ཕྱི་མོ་ཕྱག་ཚང་པ། །ཕྱེ་མའི་ཕུར་མ་ཕྱེ་མ་ལེབ། །ཕྱྭ་མཁན་ཕྱྭ་གཡང་མོ་ཕྱྭ་འདེབས། །ནམ་ཕྱེད་ཕྱེན་གཏོང་ཕྱམ་ཙེ་གྱོན། །ཕྱི་བདར་གྱིས་ཕྱིས་ཕྱགས་མས་ཕྱགས། །རྒྱགས་ཕྱེའི་ཕྱུར་བ་ཕྱེ་ཕུལ་གང༌། །ཕྲུག་གུ་ཕྱིར་ལོགས་གོས་ཕུད་ཕྱོར། །ཕྱགས་ལྷམ་ཕྲུ་སྣོད་ཕ་རྐྱང་ངོ༌། །
    འཕོང་སྐྱེན་འཕང་བྱའི་མདའ་འཕེན་འཕངས། །གོ་འཕེར་དོན་འཕིགས་འཕོ་བ་ཐེབ། །ནམ་འཕང་ཁྲི་འཕང་གོ་འཕང་འཕྲོག །གོང་འཕེལ་མཐོར་འཕགས་གནས་འཕོ་འཕོས། །རྡོ་འཕོག་བྱ་འཕུར་འཕར་རྡོ་འཕིར། །འཕོངས་ཀྱི་འཕག་འཕག་མགོ་ཐུམ་འཕུར། །འཕྱོན་མའི་འཕང་ལོ་འཕལ་ཀ་འགྲིག །སྐྲ་འཕྱིངས་ཁ་འཕྲལ་རྟས་འཕྲ་རྒྱབ། །འཆི་འཕྲས་སེམས་འཕྲེང་འོད་འཕྲོ་འཕྲོས། །འཕྲེད་ལམ་འཕྲང་དོག་སྒྱུ་རྣམ་འཕྲུལ། །འཕྲལ་དུ་དགྲ་འཕམ་མིག་སོགས་འཕྲིག །གྲོགས་འཕྲད་འཕྲིན་འཕྲོད་ལམ་འཕྱུག་འཕྱུགས། །ལྟོ་འཕྱེ་སྙིང་འཕྱོ་དུས་འཕྱི་འཕྱིས། །རྐང་མེད་འཕྱེ་བོ་དར་འཕན་འཕྱར། །འཕྱི་བ་དུང་འཕྱུར་འཕར་བས་བསད། །འཕྱར་ཀས་འཕྱ་འཕྱས་རྒྱ་ཡན་འཕྱན། །རྡུལ་འཕྱུར་འཕྱག་འཕྱིད་སྒོ་འཕར་ཕྱེ། །ལྟོ་འཕྱིང་ལས་འཕུངས་འས་འཕུལ་ཕའོ། །
བ༽ བླ་མའི་བྱིན་རླབས་བླ་རེ་བྲེས། །བླུན་པོ་འདམ་བྱིངས་བློ་བློང་བློང༌། །བཙོ་བླག་ཆུ་བླུགས་ལག་གི་བླ། །བླ་བོ་བླ་མེད་སྟེང་གི་བླ། །བླ་གབ་བདེ་བླག་རུང་བཟོད་བླ། །བླང་དོར་བློས་བླངས་བླ་ཐབས་བསྣན། །བློ་བྲིད་བླ་བྲང་བླ་དྭགས་མིང༌། །བློན་པོ་བློ་གྲོས་བློན་འདེབས་གྲོས། །བླ་སྲོག་བླུ་བླུས་གོས་ཀྱིས་བྱིབས། །བྱང་བུ་བརྒྱ་བྱིན་རྣ་བ་བླགས། །བྱང་དུ་བྱ་དགའི་ལས་ལ་བྱང༌། །སྐྲ་བྲེགས་རབ་བྱུང་བླ་གོས་བྱིན། །ལྷས་བྱིན་གཟི་བྱིན་བྱུག་རིས་གྲལ། །བྱེས་ནས་བྱོན་བྱུང་བྱུག་པ་བྱས། །བྲན་གཡོག་བྱན་མོ་བྱིང་རྒོད་བྲལ། །ཡོ་བྱད་ཆ་བྱད་བྱད་བཞིན་གདོང༌། །བྱུ་རུ་བྱི་དོར་ནང་བྱན་ཚུད། །སྤྱི་བྱིངས་བྱེ་བྲག་གྲངས་བྱེ་བ། །བྱ་བྱིའུ་ད་བྱིད་བྱོལ་སོང་ངོ༌། །བྱུར་ཆེ་སྤུ་བྱི་བྲ་ཕྱེ་བྱོ། །འཕྱོན་པའི་བྱི་བོ་བྲོས་བྱོལ་བྱེར། །བྱད་ཁ་བྱབས་ནས་བྲོབ་དང་བྲབས། །བྱམས་པ་བྱིན་ཆགས་བྱི་ལའི་བྲུན། །བྱིས་པས་བྱ་རའི་བྱ་བ་བྱོས། །རི་བྱི་བྱི་བཞིན་བྲ་ཉེ་སྐར། །བྱག་མཁན་གོས་བྱེར་སྣོན་ཁ་བྱེ། །བྱུས་ལེགས་བྱེ་མ་བྲེ་བྱུར་བྱུར། །ཆུས་བྲན་ཆུ་བྲུག་བཏང་མི་བྲ། །བྲ་བ་བྱི་བ་སྡེར་མོས་བྲད། །ལས་བྲེལ་ངུ་སྐྱུག་དགོད་གཅིན་བྲོ། །བྲོ་འཁྲབ་རི་བྲགས་བྲགས་སུ་བྲུབས། །བྱིན་པའི་བྲོ་ནད་རྐང་པའི་བོལ། །སྨན་བླ་བྱིལ་མོར་བ་བླ་བྱུགས། །བྱ་ན་རོ་བྲོ་བྲོ་བ་ཆེ། །བྲང་འགྲོའི་བྲང་ཁོག་སྣུམ་བྱིལ་བྱིལ། །ལྟོགས་པའི་བྲུ་ཚ་རྟའི་བྲེས་ར། །བྲུལ་གཏོར་སར་བྲུལ་འཇིགས་པའི་བྲེད། །བློ་བྲོད་ས་བྲུས་ཚོང་མགོ་བྲིན། །སྟོབས་བྲི་ཟས་བྲིམས་མནའ་བྲོ་བོར། །བྲག་ལ་བྲམ་ཟེས་ལྷ་བྲི་བྲིས། །ལྟོ་གོས་བྲང་བྲེང་བྲེ་མོའི་གཏམ། །སོས་བླད་ཆུ་བླུད་བ་རྐྱང་ངོ༌། །
    དབང་པོ་དབང་ཕྱུག་དབང་ཐང་ཆེ། །རྫིང་དབོལ་ཆུ་དབོ་སྐར་མ་དབོ། །དབྱར་ཆུའི་དབའ་རླབས་དབུ་བ་ཅན། །དབུལ་པོའི་ཁའི་དབུགས་ཞེ་སའི་དབལ། །དབལ་ནི་ཤ་ཉམས་རྩེ་དྲོད་ཏོག །ཕུལ་དབུལ་དབང་ལྡན་སྲུབ་དབར་དོག །དཀྱིལ་མིང་དབུང་དབུས་དབུ་མའི་ལུགས། །དབེན་པར་དབྱངས་ཅན་དཔྲལ་དབྱེས་ཆེ། །དབྱིག་གཉེན་གདུགས་དབུབ་དབོན་པོའི་དབུ། །སྨ་དབབ་ཚོན་དབུར་གཏན་ལ་དབབ། །དབང་བསྐུར་བྱིན་དབབ་ལུང་ནོར་དབོག །སྣ་དབུག་དབུགས་དབྱུང་སོ་སོར་དབྱེ། །དབྱིག་པ་དབྱུག་པ་དབྱུ་གུ་ཤིང༌། །ཆུ་ཚོད་དབྱུ་གུ་གྲི་དབྱུག་དབྱུགས། །དབྱིབས་ལེགས་ནོར་བུ་དབང་སྔོན་དབྱིག །ཆོས་དབྱིངས་དབྱེར་མེད་ཕྲ་མའི་དབྱེན། །ཚོན་དབྱི་གྲིས་དབྲད་བཙོག་པའི་དབྲེ། །ནོར་དབྲོག་ཁ་དབྲི་དབྱི་ལྤགས་དབྲལ། །སྐྱོན་གྱིས་དབགས་དང་དབྱིག་མོར་དབྱིག །ཕྱིར་དབྱུང་སུན་དབྱུང་གནས་དབྱུང་བྱ། །ཞ་ཉེའི་དབྱར་འདབ་དས་འཕུལ་བའོ། །
    འབུད་དུང་རྗེ་འབངས་འདྲ་འབག་འབེན། །སྐྲ་འབལ་ཐོག་འབུབ་གཏན་ཆར་འབེབ། །ལས་འབུངས་འབད་མེད་འབིགས་བྱེད་འབུལ། །མེ་འབར་སྣ་འབུག་འབེལ་གཏམ་འབུམ། །འབྲུབ་ཁུང་འབྲུག་སྐད་འབྲས་འབྲུ་འབྲིང༌། །འབྲོག་པའི་འབྲང་སར་འབྲི་གཡག་འབྲོང༌། །འབྲེང་ཐག་འབྲས་བུ་རྗེས་འབྲང་འབྲངས། །ཆུ་འབྲུབ་སར་འབྲུལ་འབགས་བཙོག་འབྲེལ། །འབྲལ་མེད་ཁ་འབྲི་ཐུན་འབྲབ་བྱེད། །ཁ་འབྱར་འབྱོར་པ་འབོར་ཆེ་འབབ། །རབ་འབྱམས་འབྱམས་ཀླས་འབམ་འབྲུམ་འབྱང༌། །འབྲོམ་སྟོན་འབྱོན་དུས་ལས་ཀ་འབྱོན། །འབར་འབུར་ལྕེས་འབྱོག་ཡི་གེ་འབྱོངས། །འབྱུང་བཞི་ཚོན་འབྱུག་ལྟོ་ཚེ་འབྱིད། །མཚང་འབྲུའི་ཚིག་འབྱིན་འབྲོས་འབྱོལ་འབྱེར། །ཁ་སྒོ་འབྱེ་འབྱེད་འདྲད་པའི་འབྱིད། ། འདམ་འབྱིང་ཆུ་འབྱོ་བཤལ་བའི་འབྱངས། །མིང་འབོད་ཁ་འབུས་འས་འཕུལ་བའོ། །
    རྦབ་སྒྲིལ་ཁ་རྦད་ཆུའི་རྦ་རླབས། །ཁྱི་རྦད་རྦོད་གཏོང་སྐྱ་རྦབ་ནད། །རྦུད་རྡེག་མ་རྒྱག་རྦོད་མ་སྐྱེལ། །རྦད་མགོ་རྦད་ཆོད་རར་བཏགས་བའོ། །
    ལྦུ་བ་ལྦ་བ་ལར་བཏགས་བའོ། །
    སྦུག་ཏུ་ནོར་སྦ་སྦས་སྦོས་སྦེད། །སྦུད་པ་སྦོམ་པོས་མེ་སྦར་སྦོར། །སྐར་མ་བྱ་སྦོ་སྟོབས་ཀྱི་སྦུངས། །སྦང་མས་སྦགས་པ་འདྲེས་པར་སྦོར། །སྦུ་ལ་སྦལ་སྦྲུལ་སྦུར་པ་སྦྲེ། །སྦྲ་གུར་ཉིས་སྦྲེལ་སྦུབས་སུ་ཚུད། །སྦྲུམ་མར་སྦོ་སྦྱར་འདོམས་སྦ་བ། །གཙང་སྦྲའི་སྦྱོར་དངོས་ཟས་སྦྲུ་སྦྲུས། །དམ་སྦྲིང་སྦྲང་མ་སྦྲང་རྩིས་སྦོས། །ལྟོགས་སྦྲེབས་འཁྱག་སྦྲེས་ཕྱག་སྦལ་བཙོན། །ལུས་སྦྲིད་སྦྲིད་པ་ཆུ་སྦྲེང་སྦྲེངས། །སྦྱང་བྱ་སྦྱོང་བྱེད་སྦྱངས་སྦྱོངས་ཤིག །ཆུ་ལ་སྦང་སྦོང་སྦངས་སྦོངས་ཤིག །སྦ་འཁར་ཉིས་སྦྲག་སྦྲགས་སྦྲོག་སྦྲོགས། །གནོད་སྦྱིན་ནོར་སྦྱིན་གྲང་བའི་སྦྲེབ། །རྟ་སྦངས་སྦུན་པ་རྩྭ་སྦུར་མ། །སྦོད་དོ་སྦྲེ་ལོག་སྦེ་ག་རྒྱབ། །ཁྱེམ་གྱི་སྦྱག་མ་གཅིག་ཏུ་སྦོམས། །སྦུག་ཆལ་ཤེད་སྦྱག་གྲོགས་སྦྲན་སྦྲོན། །སྦྱིན་རྫས་གསེར་སྦྲམ་ས་ལེ་སྦྲམ། །དགེ་སྦྱོང་གསོ་སྦྱོང་སར་བཏགས་བའོ། །
མ༽ མྱ་ངན་མྱང་འདས་མྱུ་གུ་སྐྱེ། །མྱོང་འདོན་ཡོད་མེད་བདེན་པའི་མད། །རུལ་མྱགས་མྱག་མྱོགས་རོ་མྱགས་འདམ། །མྱུར་དུ་མྱ་ངམ་ཐང་མྱུལ་ཏེ། །མྱང་མྱང་མྱུག་མྱུག་ཆང་གིས་མྱོས། །རོ་སྡུག་མྱང་མྱོང་མ་རྐྱང་ངོ༌། །
དམྱལ་བ་གནས་དམའ་ཉེས་དམིགས་ཆེ། །དམུ་རྒོད་དམུ་ཆུ་འདྲེ་སྲིན་དམུ། །གཙང་དམེ་འཛུམ་དམུལ་དམིགས་པ་གཏོད། །དམོད་བཙུགས་དམངས་རིགས་དམོད་པ་འདོར། །ལོང་ཁྲིད་དམིགས་བུ་དམིག་གུ་འབིག །དམག་མི་དམུས་ལོང་བློ་དམུན་བླུན། །ལག་དམར་དམིགས་བསལ་མྱུག་མྱུག་དམྱུགས། །མཆོག་དམན་དམེ་བོ་རུས་གཅིག་གསོད། །ཉམས་དམས་དམུས་བྱུང་ཁ་དོག་དམར། །ཁག་ཁུར་ཁ་དམར་དས་འཕུལ་མའོ། །
    རྨོ་མོ་བལ་རྨེལ་དྲི་བའི་རྨེད། །རྟ་རྨིག་སྒ་རྨེད་དྲིས་པའི་རྨས། །རྨི་ལམ་རྨི་རྨིས་གྲིས་རྨས་རྨ།། རྨོན་པས་རྨོན་དོར་རྨོ་རྨོད་རྨོས། །བློ་རྨོངས་བྱིང་རྨུགས་དབུ་རྨོག་བཙན། །རྨ་བྱ་ཁམས་རྨྱ་བྱ་རྨྱང་བྱེད། །སེར་སྣའི་སེར་རྨེ་སུན་པའི་རྨུས། །རྨད་བྱུང་ཤ་རྨེན་ངོ་མཚར་རྨད། །རྩིག་རྨང་རྨེག་མེད་རྨུགས་འཛིན་ལྷ། །རྨེ་བདུན་རྨངས་ཚེར་རྨོངས་སྤུ་འཐོག །ཁྱིས་རྨུར་རྨུག་རྨུགས་རར་བཏགས་མའོ། །
    སྨལ་པོ་སྨིན་དྲུག་ལོའི་སྨེ་བ། །ཚེ་སྨད་སྨ་ཕབ་སྨད་རས་སྨོད། །བུ་སྨད་མིང་སྨོས་སྨྱན་ཀ་བྱེད། ། སྨན་ལྗོངས་སུག་སྨེལ་སྨན་པའི་སྨན། །སྨུག་རྩི་མདོག་སྨུག་ཕན་པའི་སྨན། །མུན་པའི་སྨག་རུམ་སྨོན་འདྲིན་གྲོགས། །རྣམ་སྨིན་སྨིག་རྒྱུ་སྨོས་ཅི་དགོས། །སྨིན་མ་སྨ་ར་ངུར་སྨྲིག་མདོག །སྨོན་ལམ་འབྲས་སྨིན་སྨེ་ཤ་ཅན། །ལུས་ཀྱི་སྨེ་བ་ཟོང་མིན་སྨར། །སྨན་བཙུན་སྨན་མོ་ལྷ་སྨེ་རྩེགས། །གཏམ་སྨྲ་སྨྲས་སྨྲོས་སྨྲེ་སྔགས་འདོན། །སྨྲེང་འདོན་གསང་ཚིག་འདོན་པའི་བརྡ། །སྨྱུང་གནས་དུས་སྨྱུར་སྨྱོན་པ་སྨྱོ། །སྨྱུག་གུའི་སྨྱིག་གུ་སྨྱག་ཤད་ཤིང༌། །སྨྱུག་མའི་སྨྱིག་མ་མགོ་སྨྱུང་སྨྱུང༌། །སྨིན་དྲུག་བུ་སོགས་ས་མགོ་མའོ། །
ཙ༽ ཙབ་ཙུབ་ཙོང་ཙོང་ཙོག་ཙོག་པུ། །ཙེ་ནེ་ཙེ་རེ་ཙམ་པ་ཀ །ཙཱུ་ཏ་ཙོང་ཁ་ཡུལ་དེ་ཙམ། །ཙཱ་རུའི་བཟའ་བ་ཙུག་ཙུག་སྒྲ། །དེ་ཙུག་སྲན་མའི་ཙ་ན་ཀ། །ཙནྡན་གོང་མོའི་ཙ་ཀོ་ར། །ནེ་ཙོ་སྲེག་པའི་ཙི་ཏི་མོ། །ཙ་རི་བ་སོགས་ཙ་རྐྱང་ངོ༌། །
    གཙུག་ཏོར་སྤྱི་གཙུག་གཙུག་ལག་ཁང༌། །གཙང་ཆུ་གཙོད་རུ་དྲི་གཙང་ཁང༌། །གཙང་སྦྲ་གཙོ་བོ་ཟས་གཙང་སྲས། །སོ་གཙིགས་གཙུབ་ཤིང་གཙུབ་བསྟན་གཙུབས། །གཙག་བུས་ཁྲག་གཙགས་སྙད་གཙེར་གྱིས། །གཙེ་གཙེས་དབུས་གཙང་ཐུགས་གཙུགས་ཆེ། །མི་རིགས་མི་གཙིགས་གཙིགས་ལ་ཕབ། །རྟའི་གཙུག་ལ་སོགས་གས་འཕུལ་ཙའོ། །
    བཙུན་པ་ཚོས་མཁན་བཙོ་བླག་མཁན། །ཆུ་བཙིར་སྒོག་བཙོང་བཙོང་བྱ་བཙོངས། །བཙག་དམར་བཙོད་ཀྱིས་གོས་བཙོ་བཙོས། །བཙག་བྱ་བཙན་དུག་ཚགས་ལ་བཙགས། །བཙད་པོས་མཐོ་བཙམས་གོས་བཙེམ་བཙེམས། །བཙན་རྒོད་བཙན་ཐབས་གསེར་བཙོ་མ། །འབགས་བཙོག་ལོའི་བཙའ་ལྕགས་བཙས་ཁྱེར། །བཙོན་བཙུད་བཙུན་མོར་བུ་བཙའ་བཙས། །བཙན་པོ་བཀའ་བཙན་སྤྱན་རས་བཙའ། །བཙབ་བྱ་གྲིས་བཙབས་བཙས་མ་རན། །ཤ་ཕྱུགས་བཙོ་བཙོས་ཕྱག་ནོར་བཙལ། ། རྗེ་བཙུན་སྲོང་བཙན་ནང་དུ་བཙངས། །ཤིང་སྲོལ་བཙུགས་བཙུགས་ལ་གྲུའི་བཙས། །རྡེག་བཙོག་མིག་བཙུམས་བས་འཕུལ་ཙའོ། །
    རྩིག་པ་རྩིག་མཁན་ཉིས་རྩེག་བྱེད། །འཐབ་རྩོད་རྩེད་མོ་རྩེ་རྩེས་རྩེན། །སྟོབས་རྩལ་རྩིས་པས་གྲངས་རྩི་རྩིས། །རྩ་བ་རྩེ་མོ་ཚོན་རྩི་རྩིང༌། །རྩི་མར་རྩི་ཤིང་རྩི་ཐོག་རྩྭ། །སྐོམ་གྱི་རྩབ་མོ་སེར་རྩའི་གོས།། ཁ་རྩང་རྩམ་པའི་རིན་ལ་རྩེག །རུས་པའི་རྩིབ་མ་རྩིད་པ་རྩུབ། །ལྔས་རྩེན་སུམ་རྩེན་རྩེ་སྨན་དང༌། ། རྩབས་གཅོད་རྩད་གཅོད་ཚེར་མའི་རྩང༌། །སྲོག་ཆགས་རྩངས་པ་འཁོར་ལོའི་རྩིབས། །རྩེ་རྒོད་སྲོག་རྩོལ་ལུས་ཀྱི་རྩ། །ཞོ་རྩབས་གོས་རྩེང་རྩེད་དང་ཡུལ། །བཀའ་རྩོམ་རྩོམས་ཤིག་འབད་རྩོལ་མེད། །རྩ་ལག་རྩ་རླུང་རར་བཏགས་ཙའོ། །
    བཀའ་སྩལ་དངོས་གྲུབ་སྩལ་དང་སྩོལ། །སྦྱིན་པ་སྩལ་བགྱི་བགྱིད་དུ་སྩལ། །སྩལ་ཏུ་གསོལ་སོགས་སར་བཏགས་ཙའོ། །
    བརྩད་ཅིང་དྲིས་ནས་བརྩམ་བྱ་བརྩམས། །བརྩོན་འགྲུས་ཁང་བརྩེགས་བརྩིག་བྱ་བརྩིགས། ། སྙིང་བརྩེ་གྲངས་ཀ་བརྩི་བྱ་བརྩིས། །སོ་བརྩེ་སྟེང་དུ་བརྩེག་བྱ་བརྩེགས། །བརྩེད་བྱ་གོས་བརྩེངས་བ་རའི་ཙའོ། །
ཚ༽ ཚྭ་བུལ་འོད་ཟེར་ཚྭ་ཚྭ་འཕྲོ། །ཚ་གྲང་སྐྱེད་ཚལ་ཁང་པའི་ཚོམས། །ཚོགས་པའི་སྡེ་ཚན་ལུས་ལང་ཚོ། །ཁམ་བུའི་ཚི་གུ་རྐང་ལག་ཚིགས། །ཚོན་རྩེ་ཕྲ་ཚོམ་ཚར་དུ་དངར། །ཚངས་ར་མེས་འཚིག་ལྷ་ཚངས་པ། །ཚིགས་བཅད་ཚིག་དོན་ཡུལ་ཚོའི་དཔོན། །ཐེ་ཚོམ་ཚམ་རྔམས་ཚ་རྐྱང་ངོ༌། །
    མཚུར་སྟོན་ཁ་མཚུལ་མགོའི་མཚོག་མ། །འགྲུལ་པའི་མཚེར་ཞག་ངོ་མཚར་ཆེ། །བྱ་རྟ་མཚའ་ལུ་སྐྱོན་མཚང་ཆེ། །མཚན་དཔེ་མཚོ་མཚེའུ་མིང་གི་མཚན། །མཚན་ཉིད་མཚོན་བྱ་མཚན་མས་མཚོན། ། མཚན་གཞི་མཚམས་བསྡམས་མཚམས་མེད་ལས། །ཁྱིམ་མཚེས་གྲལ་མཚེས་བུ་མཚེ་མ། །མཚལ་དམར་ས་མཚུར་དུར་མཚོད་མཚུན། །ཕྱོགས་མཚམས་རྒྱལ་མཚན་མཚན་མོའི་དུས། །མཚོན་ཆ་ཕྱག་མཚན་ཤིང་མཚེར་པ། །མཚའ་མེས་འཕར་བའོ་ཞེ་བློ་མཚེར། །རྒྱུ་མཚན་མཚར་སྡུག་མཉམ་པའི་མཚུངས། །སྔོ་སྨན་མཚེ་སོགས་མས་འཕུལ་ཚའོ། །
    འཚོ་བྱེད་ལུས་འཚོ་རྒྱལ་བའི་འཚེངས། །ཏིལ་འཚིར་མེས་འཚིག་ལུས་འཚག་བཟང༌། ། གནོད་འཚེ་ཟས་འཚེད་དུ་བ་འཚུབ། །བློ་འཚབས་ཆུ་འཚག་ནང་དུ་འཚངས། །ཆོས་འཚོལ་ཕྱུགས་འཚོ་འཛོམ་པའི་འཚག །བརྡེག་འཚོག་ངལ་འཚོ་སྐྱིན་པ་འཚོབ། །གདུང་འཚོབ་འཚང་རྒྱ་གཟུགས་ལོང་འཚར། །འོད་འཚེར་ཁྲོམ་འཚོགས་འཚོག་ཆས་འཚོང༌། །ཕྱག་འཚལ་བློར་འཚམས་ཤེས་ཆོག་འཚལ། །ཟ་མ་ཟ་བའི་འཚལ་མ་འཚལ། །མིག་འཚུམ་གོས་འཚེམ་གྲངས་འཚང་འགྱུར། །དུས་འཚམས་སེམས་འཚེར་འས་འཕུལ་ཚའོ། །
ཛ༽ ཛ་རག་ཛ་ལང་ཛ་བོ་ཤིང༌། །ཛ་ཡ་ཅན་སོགས་ཛ་རྐྱང་ངོ༌། །
    མཛའ་བོ་དཔའ་མཛངས་བང་མཛོད་མཛེས། །མཛོ་གཡག་མཛེ་ནད་མཛེར་པ་ཅན། །གནོད་མཛེས་མཛོད་སྤུ་མཛད་འཕྲིན་མཛོད། །མཛོལ་བུ་རི་དྭགས་འཛིན་སྤྱད་དོ། །མཛོག་མགོའི་མཛུབ་མོ་མས་འཕུལ་ཛའོ། །
འཛམ་གླིང་ཆོས་འཛོམ་འཛེག་སྐས་འཛུག །བཞིན་འཛུམ་ཆུད་འཛའ་འདུ་འཛིར་འཛེམ། ། འཁྲུགས་པའི་འཛག་འཛོག་ཟད་པའི་འཛད། །འཛབ་བཟླས་སྐད་འཛེར་བཟུར་བའི་འཛུར། །ཆུ་འཛག་སྣུམ་འཛིར་ནོར་འཛོལ་འཛིངས། །སྒོར་འཛུལ་རྡོ་འཛེང་གདོང་འཛེང་རིང༌། །འཛབས་རིང་གོས་འཛར་ལག་འཛང་འཛངས། །སྣེ་འཛོམ་གཏམ་འཛེར་ནང་དུ་འཛུད། །སྣོད་འཛེད་ལག་འཛིན་སྨན་འཛིན་པ། །ཏིང་འཛིན་སྲོལ་འཛུགས་འས་འཕུལ་ཛའོ། །
    རྫུས་སྐྱེས་རྫུ་འཕྲུལ་རྫི་གསང་མེད། །རྫིང་བུའི་འདམ་རྫབ་རྫབ་རྫུབ་རྫུན། །མིག་གི་རྫི་མ་རླུང་གི་རྫི། །ཕྱུགས་རྫིའི་རྫོངས་སུ་རྫིའུ་ཚོས་བྱིན། །ཀུན་རྫོབ་ཟོག་རྫུ་རྫོང་བྱེད་རྫོངས། །རྫ་རིའི་མཁར་རྫོང་ནོར་རྫས་རྫོགས། །རྫ་མར་རྫོབ་བྱེད་རྡོས་རྫོག་བྱེད། །རྫོགས་ཆེན་རྫོགས་སངས་རར་བཏགས་ཛའོ། །
བརྫོག་བྱ་རྡོས་བརྫོགས་ཁྲོ་བོར་བརྫུས། །སྤགས་བརྫིས་ཕན་ཚུན་བརྫབ་བྱ་བརྫབས། །གོས་བརྫེས་གཞན་དུ་བརྫང་བྱ་བརྫངས། །གཞན་གྱིས་མི་བརྫི་སྲོག་ཆགས་བརྫིས། །བརྫུན་སྨྲས་ར་མགོ་ལྡན་པའི་ཛའོ། །
ཝ༽ ཝ་སྐྱེས་ཕ་ཝང་ཆུའི་ཝ་ཁ། །འགིའུ་ཝང་པི་ཝང་འཛུམ་ཝང་ཝང༌། །ཡིད་ལ་ཝ་ལེ་ཝང་ལོང་དང༌། །ཝ་ཏ་ཡུག་སོགས་ཝ་རྐྱང་ངོ༌། །
ཞ༽ ཞ་བོ་རྟར་ཞོན་ཞྭ་མོ་གྱོན། །ལྷ་རྟེན་ཞོལ་པོ་རྔ་ཞོལ་ཆེ། །ཞག་གི་ཞུན་མར་ཞོ་ཟན་ཞིམ། །ཞིབ་རྩིང་ཞེང་ཆེ་འོད་དུ་ཞུ། །སར་ཞོག་ཞར་བྱུང་དོན་ཞུ་ཞུས། །སེམས་ཞུམ་ནད་ཞི་སྲིད་ཞིའི་ཞབས། །ཞང་པོ་ཞེན་ཆེ་སྤུས་ཞན་ཞེལ། །རྗེས་ཞུགས་བརྟུལ་ཞུགས་མེ་ཡི་ཞུགས། །ཞེ་སྡང་ཁ་ཞེ་ལམ་དུ་ཞུགས། །མིག་ཞར་སྙོམས་ཞུགས་ཞ་རྐྱང་ངོ༌། །
    གཞོན་ནུ་གཞུང་བཟང་ཆོས་ལ་གཞོལ། །ཀུན་གཞི་རྣམ་གཞག་ལྗོངས་ཀྱི་གཞོངས། །མཉམ་གཞག་གཞལ་བྱ་གཞལ་མེད་ཁང༌། །གཞོག་སློང་མདའ་གཞུ་མངག་གཞུག་གཡོག །གཞང་འཚོང་གཞང་འབྲུམ་ནད་གཞི་ཆེ། །གཞུང་སྒེར་གཞིས་ཀ་གཞོབ་དྲི་ཁ། །གནས་གཞི་ཤིང་གཞོང་མིའི་གཡང་གཞི། །གཞི་གྲུབ་གཞུང་ལུགས་བརྟག་གཞིག་གཞིགས། །ཡིད་གཞུངས་དགྲ་གཞོམ་བཅོས་པའི་གཞིལ། །གཞེས་ཉིན་གཞིག་པོ་བསྒྲིལ་འཇིབ་གཞིབ། །གླུ་གཞས་ཚད་གཞལ་བསྒྲིགས་འཇིབས་གཞིབས། །བློ་གཞོགས་འཇའི་གཞའ་གཞེན་བསྐུལ་འདེབས། །དྲན་པ་ཉེར་གཞག་འཇུག་པའི་གཞུག །རང་གཞན་བྱ་གཞག་ལྕག་གིས་གཞུ། །གཞར་ཡང་གཞུར་མེད་ཤ་གཞུར་བྱེད། །ནམ་གཞག་གཏན་དུ་འཚོ་ཞིང་གཞེས། །གཡུང་དྲུང་གཞའ་གསང་གས་འཕུལ་ཞའོ། །
    བཞབས་བསྒོ་གསོལ་བཞིའི་ཐུགས་བཞེད་བཞིན། །བཞེངས་བཞུགས་འབྱོན་བཞུད་བཞོན་པ་རྟ། །གཡོག་བཞུན་མར་བཞུ་བཞུར་ནས་བཞེས། །ཁུར་བཞེས་དེ་བཞིན་ནང་ཁྲོལ་བཞག །བཞིན་རས་མེ་བཞི་གྲོ་བྱི་བཞིན། །གྲིས་བཞུར་སྐྲ་བཞར་བཞའ་བཞེར་རླན། །བཞོན་མ་བཞོ་བཞོས་འཇབས་པའི་བཞབས། །ཤིང་བཞོགས་སར་བཞག་བཞད་མོ་བཞད། །དཔང་པོའི་ཆེ་བཞི་འདབ་ཆགས་བཞད། །གྲངས་བཞི་གྲི་བཞུས་བས་འཕུལ་ཞའོ། །
ཟ༽ ཟྭ་ཚོད་ཟས་ཟོ་ཟད་པ་མེད། །གང་ཟག་ཟག་མེད་ཟབ་དོན་སྒོམ། །ཟང་ཟིང་ཟོལ་ཟོག་གཉིས་ཀྱི་ཟུང༌། །ཟླས་དབྱེ་ལུས་ཟུངས་དོགས་ཟོན་ཟུངས། །ཟངས་དམར་ཟུང་འབྲེལ་བྱས་ཟིན་ཟེར། །ཁྱི་ཟུག་ཟོར་འཕེན་ཆུད་ཟོས་ཟོབ། །རྩྭ་རྔའི་ཟོར་བ་ཟོ་བ་ཟོམ། །རྩྭ་རྩེའི་ཟིལ་པ་ཟིལ་གྱིས་གནོན། །ཟལ་པོའི་སྤུ་ཟགས་ཟར་མ་ཟོས། །ནང་ཟན་ཅུང་ཟད་སྨར་མིན་ཟོང༌། །འོད་ཟེར་ཟེའུ་འབྲུ་ཟུག་རྔུ་ནད། །ཟམ་ཟུམ་ཁ་ཟུམ་ཟམ་པའི་ཟུར། །ཟུར་དུ་སྔགས་ཟློ་གཞན་ལ་ཟློ། །ཟླ་བ་ཟླུམ་པོ་ཟློས་གར་སྒྱུར། །ཟླ་གྲོགས་ལོ་ཟླ་མྱ་ངན་ཟློ། །རྗེས་ཟློས་གཏམ་ཟློ་འགྲན་ཟླ་མེད། །ཟླ་གམ་ཟློག་པ་ཟ་རྐྱང་ངོ༌། །
    གཟའ་སྐར་འོད་གཟེར་ནོར་བུ་གཟི། །གཅན་གཟན་གཟིག་གི་གཟུགས་བརྙན་གཟིགས། །རྔུལ་གཟན་ཕྲག་པར་གཟེད་ཅིང་གཟར། །གྲུ་གཟིངས་གཟུང་འཛིན་ཡང་གཟོས་ཆེ། །ཕྱིང་གཟར་སྲིན་གཟར་གདན་གྱི་མིང༌། །གཟན་སྟན་བཀུར་གཟོས་བརྡེག་པར་གཟས། །གཟི་བརྗིད་གཟི་འོད་དགང་གཟར་བླུགས། །ད་གཟོད་དྲིན་གཟོ་ཆུད་མི་གཟོན། །གཟུ་ལུམ་ཟུག་གཟེར་འཛེམ་པའི་གཟེམ། །མུ་སྟེགས་གཟེགས་ཟན་འཛུགས་པའི་གཟུགས། །གཟེངས་བསྟོད་གཟི་མདངས་གཟོད་མའི་དུས། །ལྕགས་གཟོང་སྨྱུག་གཟོབ་ཆུའི་གཟེགས་མ། །དྲང་པོའི་གཟུ་བོ་གཟིམ་མལ་གཟིམས། །བཟུངས་སྔགས་གཟུངས་སྤོབས་གཟུངས་གདབ་བོ། །རི་གཟར་གཟེངས་མཐོ་གཟར་བུ་སྐྱོགས། །གཟུང་མོ་བྱི་དུར་གཟེ་མའི་འབྲུ།། ཤ་གཟུག་ལ་གཟིར་སྤགས་ཀྱི་གཟན། །ཚེར་མ་གཟང་རིང་རྐང་པར་གཟན། །གྲི་གཟེར་ལྕགས་གཟེར་ས་ལ་གཟགས། །གཟབ་མཆོར་གཟབ་གཟོབ་རྩྭའི་གཟན་པ། །གདང་བུའི་གཟར་ཐག་འཇུག་པའི་གཟུད། ། བུམ་པའི་གཟུངས་ཐག་གཟུང་བར་བྱ། །བསྒོ་བ་རྣར་གཟོན་གས་འཕུལ་ཟའོ། །
    བཟའ་བ་བཟང་པོ་བཟབས་ནས་བྱིན། །བཟོ་བོ་བཟའ་མི་ཆང་གིས་བཟི། །གཏུམ་པའི་མི་ཟད་བཟེ་རེ་ཅན། །བཟོ་བཟོས་ལྷུང་བཟེད་བཟེད་ཞལ་བཟེད། །ན་བཟའ་དྲི་བཟང་ལག་པས་བཟུང༌། །ལམ་བཟུར་ཟས་བཟས་བུད་མེད་བཟའ། །བཟེ་ཆུང་ཚུལ་བཟུང་ངེས་བཟུང་ཅན། །དེང་ནས་བཟུང་སྟེ་རྗེས་སུ་བཟུང༌། །བཟོད་པ་དབྱེན་བཟླུམས་གཅིག་ཏུ་བཟླུམས། །མི་བཟློག་དགྲ་བཟློག་སྔགས་བཟླ་བཟླས། །མྱ་ངན་བཟླ་སོགས་བས་འཕུལ་ཟའོ། །
འ༽ མིའུ་ཐུང་འོལ་པ་བེལ་གྱི་བེའུ། །ཞོགས་འུར་འོར་ལྷུངས་སྤེལ་གྱི་སྤེའུ། །འུད་གོག་འོར་ཆེ་སྤྲེལ་གྱི་སྤྲེའུ། །ཐེའུ་རང་ཟེའུ་འབྲུ་དྲེལ་གྱི་དྲེའུ། །རྔའི་རྔེའུ་ནེའུ་ལེ་མདེལ་གྱི་མདེའུ། །དཔལ་བེའུ་བེའུ་བུམ་འུག་པ་འོན། །རེའུ་མིག་དཔེའུ་རིས་འའི་ལེ་འུའོ། །
ཡ༽ ཡི་རང་ཡི་ཆད་ཡི་དྭགས་དང༌། །མདའ་ཡབ་རྔ་ཡབ་ཡ་རྐྱང་ངོ༌། །
    གཡང་གཞི་གཡོག་གཡོགས་གཡིག་བུས་གཡིགས། །གཡེར་བག་གཡི་ལྤགས་གཡབ་གཡུག་གཡོབ། །གཡོན་མ་ལོག་གཡེམ་གཡེང་བས་གཡེངས། །གཡས་གཡོན་གཡུལ་སྤྲོད་གཡུལ་ལས་གཡོག །གཡའ་སྒོག་སྐྱི་གཡའ་ལྕགས་གཡའ་གཡུ། །གཡུང་དྲུང་ཕྱྭ་གཡང་གཡང་ཊིའི་སྣོད། །བུད་མེད་གཡེར་མོ་གཡེར་མ་སྨན། །གཡོ་སྒྱུ་ས་གཡོ་ཟས་གཡོ་གཡོས། །གྲུ་དར་རླུང་གཡོར་རླུང་གཡོ་གཡོས། །ནང་གཡུལ་གཡམ་རྒྱུག་མི་གཡོ་བ། །གཞན་ལ་ཁ་གཡར་གཡར་པོ་གཡོར། །མིག་གཡོར་ཁ་གཡལ་གཡར་ངོ་ཚ། །གནམ་གཡེར་གཡོ་རུའི་ཡུལ་གཡོར་པོ། །གཡའ་མཚམས་རྡོ་གཡམ་གཡང་ས་ཆེ། །བསིལ་གཡབས་གསེང་གཡབས་ཁ་གཡེལ་གཡེལ། །གཡུང་མོའི་འབྲི་གཡག་གཡེར་ཁའི་སྒྲ། །དབེན་པའི་སྣང་གཡེལ་གཡར་དམ་ཁྲལ། །གཡེལ་མེད་གཡུར་ཟ་གཡན་པ་དགབ། །གྲིམས་པའི་གཡེར་པོ་གས་འཕུལ་ཡའོ། །
ར༽ ར་ལུག་རྭ་ཅོ་ཁ་རླངས་རླུང༌། །མངོན་རློམ་རློམ་སེམས་བྱིན་རླབས་རློབས། །རླབས་ཆེན་དབའ་རླབས་རླན་རློན་ཆང༌། །མ་ཞུའི་རླུགས་པ་ཕོའི་རླིག་པ། །རླུབས་བཤུས་རླིད་བུ་སྦུབས་ཀྱི་རླུབས། །ཁྲག་རླངས་ཐལ་བར་རླག་བྱེད་རློག །ཧམ་པའི་རླམ་ཁྱེར་ར་རྐྱང་ངོ༌། །
    བརླན་བྱ་ཆུས་བརླན་བྱིན་གྱིས་བརླབས། །བཅོམ་བརླག་བརླག་བྱ་ཐལ་བར་བརླག །རྩུབ་ཚིག་བརླང་པོ་བརྟན་པའི་བརླིང༌། །བརླ་ཤ་གདོན་གྱིས་བརླམ་བྱ་བརླམས། །སྙིང་པོ་མེད་པའི་ཡ་མ་བརླ། །བློ་བརླུག་ལ་སོགས་བས་འཕུལ་རའོ། །
ལ༽ ལག་ཉ་ལོ་ཐང་ལག་གི་བླ། །ལྭ་བ་ལ་ཤག་གོས་ཡིན་ནོ། །
ཤ༽ ཤང་ཤང་ཤུག་པའི་ཤིང་ཁར་ཤི། །ཤུལ་དུ་ཤིད་ཟན་ཤུབ་བུར་སྨྲ། །ཤམ་ཐབས་སྐ་རགས་ཤུར་བུས་བཅིངས། །ཤེད་བུ་ཤེད་བདག་ཤེད་ལས་སྐྱེས། །ཤད་སྦྱངས་ཚེག་ཤད་མིག་ཤེལ་ཤུབས། །སྐྲ་ཤད་ཤོག་རྡོ་སྣ་ཡུལ་ཤངས། །ཆ་ཤས་ཤུགས་དྲག་དྲག་ཤུལ་ཆེ། །ཟངས་ཤན་ཏིང་ཤགས་ཤབ་ཤོབ་རྫུན། །ཤག་པོ་ཤར་ཤར་ཤུགས་གླུ་ཤོད། །ཤར་ཕོ་ཤེད་ཆེས་མི་ཤིགས་པའི། །གྲུ་ཤན་ཤོ་ཚུགས་འདར་ཤིག་ཤིག །ཤན་ཞུགས་ནང་ཤོང་དབྱེ་ཤན་འབྱེད། །དོ་ཤལ་གཟིམ་ཤག་སྐད་ཤན་སྦྱར། །ཁྱོ་ཤུག་ཤེ་སྦྱོར་ཞོ་ཤས་འཚོ། ། ཆུ་ལོག་ཤྭ་འོད་ཤ་རྐྱང་ངོ༌། །
གཤེན་བོན་གཤང་དཀྲོལ་ཁ་གཤགས་འགྱེད། །གཤིས་ངན་གཡུལ་གཤོམ་སྤྱོ་བའི་གཤེ ། རབས་ཆད་མོ་གཤམ་གཤིན་རྗེ་གཤེད། །བདེ་བཤེགས་གཤིས་ལུགས་དེ་བཞིན་གཤེགས། །གཤིན་པོ་སྐྲ་གཤོར་སྨོད་པའི་གཤུང༌། །བརླན་གཤེར་བྲེར་གཤོར་འཕྲང་ལ་གཤོར། །འགབ་གཤམ་སྤང་གཤོངས་ཞིང་ས་གཤིན། །ཡང་དག་གཤའ་མ་ཡིན་ལུགས་གཤའ། །ཐོང་གཤོལ་བྱ་གཤོག་རི་དྭགས་གཤོར། །མཉམ་དུ་གཤིབ་གཤིབས་ཆུ་གཤོ་གཤོས། །ཤིང་གཤོག་གཤེག་གཤགས་ཡུར་བའི་གཤོར། ། གཤོལ་མདའ་འཛིན་རི་མཉེས་གཤིན་པ། །གཤོང་བུར་ཕྱིར་གཤེགས་གས་འཕུལ་ཤའོ། །
བཤམ་བྱའི་གཡུལ་བཤམས་རི་དྭགས་བཤར། །བཤག་བྱའི་སྡིག་བཤགས་གཤའ་ཚེའི་སྣོད། ། བཤང་བྱ་སྤུབས་བཤངས་ལམ་གྱི་བཤུལ། །མཁར་བཤིག་བྲེར་བཤར་འཕྲང་ལ་བཤར། །བཤན་པས་བཤའ་བཤས་བགོ་བཤའ་བཤས། །ངུ་བའི་བཤུམ་བཤུམས་བཤལ་བ་དྲུད། །རྒྱབ་བཤུལ་པགས་པའམ་ཡི་གེ་བཤུས། །བཤང་གཅི་ཆུས་བཤལ་མཛའ་དགེ་བཤེས། །གཏམ་བཤེར་ཆོས་བཤད་བཤུག་བྱ་བཤུགས། །ལས་བཤོལ་ཕྱ་བཤོལ་ཟླ་བཤོལ་ཐོན། །གཡོ་བའི་བཤོ་དང་གཡོས་པའི་བཤོས། །ལྷ་བཤོས་མེར་བཤུར་རྩི་རིས་བཤུད། །བཤོལ་མེད་མ་སོགས་བས་འཕུལ་ཤའོ། །
ས༽ སངས་རྒྱས་སོར་མོ་སེན་མོ་སོ། །སིལ་སྙན་སིལ་སིལ་སེ་མོ་དོ། །སོགས་པ་སོག་པོའི་སུག་པར་སོན། །སེག་ཐག་སིང་ཟེར་སྤྲོ་སིང་ངེ༌། །སེམས་བྱེད་སོམས་ཤིག་དྲན་ཨེ་སོས། །ཡོས་སུན་སད་སེར་སོ་ནམ་ལས། །སྐྱ་སེང་ཁུ་སིམ་བདེ་བའི་སིམ། །འབྲས་སོ་མདོག་སེར་མངོན་ཕུན་སུམ། །སེང་གེ་སིད་སྒྲོག་སེམས་སུན་འབྱིན། །གཉིད་ཉམས་བག་ཆགས་བློས་སད་སོད། །སེག་རྡར་སོག་ལེ་སེར་ཁ་ཅན། །བར་ཆད་སོམ་ཉི་མུན་སེལ་སོལ། །སོས་དལ་སེ་བའི་སོལ་བ་སོད། །སོ་ག་ས་སྲོས་སྲོང་མུན་སྲིབས། །སེལ་པོ་སྲོག་ཆགས་སྲེ་མོང་སྲམ། །སྲིན་བྱ་སྲེག་པ་སྲོ་མ་ཤིག །སྲུང་བ་སར་རྙིང་སྲུང་བྱེད་སྲུངས། །སུམ་བྱེད་ཁ་སུམས་སུབ་བྱེད་སྲུབས། །སྲབ་མཐུག་བུ་ཆུང་སྲི་འུའི་སྲི། །ས་སྲུང་སྲོ་ཤིག་སྲིབ་རིའི་སུལ། །སྲེ་ནག་སྲེ་ལོང་ཆུ་སྲེལ་ཆེ། །ལམ་སྲང་སྲུབ་སྲག་ཁྱི་སྲེ་བོ། །རྒྱལ་སྲིད་ཆོས་སྲིད་སྲིང་དུ་སྲིངས། །དྲང་སྲོང་སྲིད་པ་སྲུལ་པོར་བྱེད། །ཆོས་སྲུང་སྦྱིན་སྲེག་སྲེག་བླུགས་སྲེགས། །སྲུབ་ཤིང་སྲུབ་ཐག་སྲུབ་བྱེད་སྲུབས། །སྲིན་པོ་ལུས་སྲུལ་ས་སྲུང་བུ། །སྲིང་མོ་སྲུ་མོར་ཆགས་པའི་སྲེད། ། སྲོག་སྲ་དཔེ་སྲིད་སྲ་བརྐྱང་བཏིང༌། །ཡིད་སྲུབས་དྲང་སྲོང་སྲོང་བྱེད་སྲོངས། །སྐུད་པའི་སྲད་བུ་རྩྭ་སྲད་མ། །ཆུ་སྲི་སྲིན་བུ་མུག་པའི་སྲིལ། །སྲོད་བྱེད་མེར་སྲོས་འོད་སྲུང་སྲས། །བྲེ་སྲང་རྟའི་སྲབ་སྲི་ཞུ་གུས། །སློབ་དཔོན་སློབ་གཉེར་སླད་དུ་སླེབས། །སླད་མར་སླད་ནས་སྦྱོར་བའི་སློན། །གྱ་གྱུའི་སླེ་ཡོན་ཕྱུགས་བསད་སློ། །ལས་སླ་གར་སླ་སྲེ་བྱེད་སྲེས། །དགེ་སློང་སློབ་མར་བསྙེན་སྲིང་མེད། །སླ་ང་སློ་མ་སླེལ་གྱི་སླེའུ། །གོས་སློག་ཕྱི་ནང་སློག་བྱེད་སློགས། །ཀུན་སློང་སླེ་ཏྲེས་སླུ་གུ་སྣོད། །སྨོད་ཚིག་འཐིང་སླད་འཁོར་གྱི་སླས། །ཟས་དང་གྱེན་དུ་སློང་བྱེད་སློངས། །མཚན་མ་ཆད་པའི་སླེ་འདམ་ཅན། །སླར་ཡང་སློབ་བྱེད་ཆོས་སློབས་ཤིག །སླུ་མེད་སླད་རོལ་ས་རྐྱང་ངོ༌། །
    གསར་བུ་འོད་གསལ་གསང་སྔགས་པ། །གསེར་དངུལ་གསར་ནས་སྙན་གསན་འབེབས། །ཁ་གསག་གསོག་འཇོག་གསད་བྱ་གསོད། །གསེག་གཤང་འཁར་གསིལ་རྟ་གསེབ་གསུམ། །ཤིང་གསོམ་གསོར་གྱིས་གསིལ་ཞིང་གསེས། །སྙིང་མེད་གསོག་གསོབ་གཅན་གཟན་གསའ། །ལུས་གསིག་གསོན་པོ་སྙན་གསོན་གསང༌། །གསལ་ཤིང་ནེའུ་གསིང་གསེག་མའི་གསེབ། །གསོ་སྦྱོང་སྐད་གསང་གསང་གཏམ་གསོང༌། །གྲོད་པའི་གསུས་པ་ཐུན་གསེང་གསུར། །དྲང་པོའི་གསོང་པོ་གསུང་རབ་གསུངས། །ཆུད་གསན་ཆུད་གསོན་སྒྲེགས་པའི་གསུད། །གསོ་རས་གསེང་གསེང་སོ་མ་གསོད། །གསུག་རྔན་གསོ་རིག་གསེག་འགྲོས་ཅན། །ཚིག་གསོལ་གསོལ་འདེབས་དྲིལ་བུ་གསིལ། །དྲི་ཆུ་གསིལ་དང་གསེག་ཀ་ལི། །ཟས་གསོལ་སྐྲ་གསིལ་ནང་གསེས་དབྱེ། །དྲིན་གསོབ་ནོར་གསོག་གསོ་དགོས་གསོས། །གསས་མོ་ལྷ་འདྲེའི་ལུས་གཡར་མ། །གསང་ཁུང་བརྡབ་གསིག་རྡོ་རྗེ་གསོར། །གསར་པའི་གསོ་མ་སྤུ་གསུད་གསེད། །གསིར་གསིར་ལུས་འདར་བྲོད་གསག་གསག །གསེང་དབར་ལ་སོགས་གས་འཕུལ་སའོ། །
    བསེ་ཁྲབ་བསོད་ནམས་བསག་བྱ་བསགས། །བསབ་བྱ་དྲིན་བསབས་བསོད་སྙོམས་བསོགས།། དམིགས་བསལ་བསམ་བློ་བསམ་བྱ་བསམས། །ལྷ་བསང་བསང་གཏོར་ཞབས་ཞལ་བསིལ། །སྔོ་བསངས་འབགས་བསངས་སྐྱོན་བཀག་བསལ། །ཀྱོ་བསངས་བསེར་བུ་བསེར་མ་རླུང༌། །བསུམ་བྱ་ཁ་བསུམས་བསྲེག་བྱ་བསྲེགས། །བསུབ་བྱ་རྗེས་བསུབས་གྲང་བའི་བསིལ། །དྲི་བསུང་གིས་བསུས་བསེ་རུ་བསད། །འདོད་སྤྱོད་བསོད་ཉམས་འདྲེའི་བསེན་མོ། །མི་བསྲུན་ཆང་སོགས་བསིང་བྱ་བསིངས། ། བསྲིང་བྱ་ཚེ་བསྲིངས་ཡོ་བསྲང་བསྲངས། །སྐྱེལ་མའི་འཇིགས་བསེལ་སྦ་བསྲི་མེད། །བཟོད་བསྲན་ནོར་བསྲི་བསྲེ་བྱ་བསྲེས། །བསྐུར་བའི་བསྲིང་བསྲིངས་འཆང་བའི་བསྲེལ། །ཁམས་སྣོད་བསམ་བསེའུ་བསེ་ཡབ་སྨན། །ངལ་བསོ་བསྲོ་ཁང་མེར་བསྲོ་བསྲོས། །བསྲུབ་བྱ་ཞོ་བསྲུབས་སྒྲིབ་པ་བསྲབས།། རིང་བསྲེལ་ཀོ་བསེ་བསྲུང་བྱ་བསྲུངས། །བསམ་གཏན་བསླབ་པ་བསླབ་བྱ་བསླབས། །ཟས་དང་གྱེན་དུ་བསླང་བྱ་བསླངས། །མགོ་སྐོར་བསླུ་བསླུས་ཟས་བསོད་པ། །ཀུན་ནས་བསླང་བསླངས་རྒྱང་བསྲིང་བསྲིངས། །རྟ་བསུ་མི་བསླུ་བློ་བསྲལ་ཆེ། །བསོ་སྒྲ་སྦྱར་བསླན་བྱ་བའི་བསྲལ། །ངན་བསླད་ཕྱི་ནང་བསློག་བྱ་བསློག བསྲབས་པའི་ས་སོགས་བས་འཕུལ་སའོ། །
ཧ༽ ཧྲལ་པོ་ཧྲེང་ཧྲེང་ཧྲིལ་ཧྲིལ་དྲིལ། །ཧྭ་ཤང་ཧལ་ཁྱི་ཧོལ་རྒྱུག་ཧོར། །དཔུང་ཧྲག་རྩབ་ཧྲལ་མིག་ཧྲིག་ཧྲིག །ཧུར་སྐྱེད་སྤུ་ཧྲེང་ཧྲུམ་ཧྲུམ་གཏུབས། །གོས་ཀྱི་ཧྭ་དང་བྱེ་ཀར་ཧྭགས། །བློ་ལྷོད་ལྷང་ཚེར་ལྷུན་འགྲུབ་ལྷོ། །ལྷ་ལྷད་ལྷ་ང་ལྷས་མ་ལྷག །ལྷམ་མེ་ལྷན་ནེ་ལྷང་ངེ་ལྷགས། །ལྷོངས་ཆེ་ལྷིངས་འཇགས་ལྷུག་པར་ལྷུང༌། །ཤིང་ལྷུ་ལྷབ་ལྷུབ་ཧའི་སྡེ་ཚན། །
ཨ༽ ཨང་དང་ཨ་རུ་ཨ་ཀ་རུ། །ཨུ་དུམ་བ་ར་ཨུཏྤལ། །ཨོ་རྒྱན་ཨུ་མ་ཨནྡ་རྙིལ། །ཤིང་ཐོག་ཨ་མྲ་ཨེ་ལའི་འདབ། །ཨར་ཇག་རི་དྭགས་ཨེ་ནྱ་ཡ། །ཨརཐ་སིདྡྷི་ཨཀྵར། །དག་བྱེད་ཀུན་ལས་བཏུས་པའོ།། །།
    ཞེས་བོད་ཀྱི་བརྡ་དག་ཀུན་ལས་བཏུས་པ་གང་འདོད་བཀླགས་པས་འགྲུབ་པ་ཞེས་བྱ་བ་འདི་ནི། རབ་བྱུང་བཅོ་ལྔ་པའི་ཆུ་བྱི་ལོ་ལུགས་མང་མཁྱེན་པའི་སྤྱན་མངའ་གླང་མཐོང་ཇོ་ལགས་རྡོ་རྒྱལ་ལགས་ནས། དག་ཡིག་སྔ་མ་རྣམས་སུ་བདག་གཞན་དུས་གསུམ་སྐུལ་ཚིག་སོགས་དབྱེ་འབྱེད་དཀའ་བར་མ་ཟད། དཀའ་གནས་འཁྲུལ་གཞི་ཅན་ཕལ་ཆེར་ཡང་རེས་འཇོག་ཏུ་སོང་བས། དཔེ་ཕྱོགས་རེ་བས་དགོས་དོན་མི་རྙེད་ཅིང༌། དཔེ་ཀུན་འབྱོར་དཀའ་ཞིང་འབྱོར་ཀྱང་ལྟ་རྟོག་འབད་རྩོལ་དཀའ་བས་དག་ཡིག་ཡོད་དོ་ཅོག་གི་བརྗོད་དོན་མ་ལུས་པ་གཅིག་ཏུ་བསྡུས་པ་ཀུན་གོ་གཅིག་ཆོད་གོ་བདེ་འཚོལ་སླ་འདི་ལྟ་བུ་ཞིག་བྱུང་ན་པར་སྐྲུན་བྱ་རྒྱུ་ཡིན་ཞེས་བསྐུལ་བ་ལ་བརྟེན་ནས། ཀུན་མཁྱེན་དངུལ་ཆུ་བ་ཆེན་པོ་ཡབ་སྲས་ཀྱི་ཞབས་རྡུལ་སྤྱི་བོས་རེག་པ་ཝ་གིན་དྲ་གུ་ཎས། གསུང་རབ་རིན་པོ་ཆེའི་དགོངས་དོན་འཚོལ་ཞིང་ཉམས་སུ་ལེན་པ་དང༌། འཆད་རྩོད་རྩོམ་གསུམ་ལ་མཁོ་བར་བསམ་སྟེ། བློན་ཆེན་ཐོན་མིའི་སུམ་རྟགས་གཉིས། སྐ་ཅོག་སོགས་ཀྱི་གསར་བཅད་སྒྲ་སྦྱོར་བམ་པོ་གཉིས་པ། སྙེ་ཐང་པ་གྲགས་པ་སེང་གེའི་གངྒཱ༌། རྩང་ནག་ཕུག་པ་ཐུགས་རྗེ་སེང་གེའི་བདུད་རྩིའི་ཆུ་རྒྱུན། སྟག་སྟོན་གཞོན་ནུ་དཔལ་གྱི་འོད་ཟེར་བརྒྱ་པ། བུ་སྟོན་སེང་གེ་འོད་ཀྱི་སྒྲ་དོན་རྒྱ་མཚོའི་མེ་ལོང༌། རྗེ་བྱམས་པ་གླིང་པའི་སྨྲ་རྒྱན། བསམ་སྡིངས་པ་ཀུན་བསམ་གྱི་འཁྲུལ་བ་སྤོང་བ་སོགས་ལེགས་བཤད་སྙིང་པོ་གཅེས་སོ་འཚལ་རྣམས་གཅིག་ཏུ་བསྡུས། ཞ་ལུ་ལོ་ཆེན་གྱི་ལེགས་བཤད་ཟ་མ་ཏོག་ལ་གཞི་བྱས། དེར་མི་གསལ་ཞིང་མཁས་གྲུབ་ངག་དབང་རྡོ་རྗེའི་མེ་ལོང་མར་གསལ་བ་རྣམས་མ་ལུས་པར་བསྣན། དེར་མི་གསལ་ཞིང་དཔལ་ཁང་ལོ་ཙཱའི་ངག་གི་སྒྲོན་མར་གསལ་བ་རྣམས་ཀྱིས་ཁ་བཀང༌། དེར་མི་གསལ་ཞིང་རྩིས་ཟུར་རྒྱ་མཚོའི་སྒྲོན་གསལ་དུ་གསལ་བའི་རྒྱལ་སྲིད་ཀྱི་བྱ་གཞག་ལ་མཁོ་བའི་ཕལ་སྐད་རྣམས་ཀྱི་ལེགས་ཆ་བླངས། མིང་སོ་སོའི་ཐོག་མཐར་གསལ་བྱེད་ཚིག་གྲོགས་སྦྱོར་གང་ཤེས་དང་དགོས་མེད་ཚིག་རོ་དོར་གང་ཐུབ་བྱས། སྡེབ་སྦྱོར་སྒྲིག་ཚེ་ཀ་ཙཱན་དབྱངས་གསུམ་སོགས་ལེགས་སྦྱར་བརྡ་སྤྲོད་ཀྱི་མདོ་ལ་བརྟེན་དགོས་པར་མ་ཟད། སྐད་གཉིས་ཤན་སྦྱར་ཙམ་ལའང་སྐད་དོད་བསམ་འཕེལ་ནོར་བུ། བཀའ་བློན་ཚེ་རིང་དབང་རྒྱལ་གྱིས་མཛད་པའི་སྐད་དོད། ཐོབ་རྒྱལ་ངག་དབང་སྙན་གྲགས་ཀྱིས་མཛད་པའི་མངོན་བརྗོད་གསར་བུའི་དགའ་སྟོན་སོགས་སྐད་དོད་ཅི་རིགས་ལ་བརྟེན་དགོས་གཤིས། འདིར་གཟིགས་རྟོག་དང་ཐུགས་འཛིན་བདེ་ཁྱད་ཟ་མ་ཏོག་དང་ངག་སྒྲོན་མར་གསལ་བའི་སྐད་དོད་ཐོར་བུ་བ་རྣམས་བཏང་སྙོམས་སུ་བཞག བོད་སྐད་མཆན་ཆུང་ཕལ་ཆེར་ཡིག་དཀྱུས་སུ་བཅུག་སྟེ་བསྒྲིགས་པ་འདིས་ཀྱང་བསྟན་པ་རིན་པོ་ཆེ་ཡུན་རིང་དུ་གནས་པར་གྱུར་ཅིག 
མཆན།    དག་ཡིག་ཀུན་བཏུས་འདི་ཉིད་ཀྱི་དཔེ་གཞི་གླང་མཐོང་རི་ཁྲོད་བསམ་འགྲུབ་དགེ་འཕེལ་དུ་བཞུགས་པའི་བོད་པར་དཔེ་རིང་ནས་ཞལ་བཤུས་ལྟར་གླང་མཐོང་པའི་ཁྱིམ་ཚང་ནས་ཕྱི་དྲིལ་སྣར་ཐང་པར་ཁང་དུ་ཕྱི་ལོ་༡༩༩༧ ལོར་རྒྱ་གར་ནང་བསྐྱར་དུ་དཔར་སྐྲུན་ཞུས་པ་ལྟར་བསྒྲིགས་པ་ཡིན། དག་ཡིག་འདི་ནི་བོད་རབ་བྱུང་བཅོ་ལྔ་པའི་ཆུ་བྱི་ལོ་སྟེ། ཕྱི་ལོ་༡༩༡༢ ལོར་མཛད་པ་ཞིག་ཡིན་ལ། དག་ཡིག་འདི་བཀྲས་ལྷུན་དཀྱིལ་གྲྭ་དཀའ་ཆེན་པདྨ་མཆོག་ནས་འགྲེལ་པ་དག་ཡིག་ཀུན་བཏུས་ཀྱི་དོགས་མཆན་མཐོང་བ་ཀུན་ཤེས་བློ་གསལ་མགུལ་རྒྱན་མཛད་པ་ཕྱི་ལོ་༢༠༠༡ ལོའི་ཟླ་༡༡ པའི་ཚེས་༡༥ ཉིན་བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་ནས་དཀྱིལ་གྲྭ་དཀའ་ཆེན་པདྨའི་བརྡ་དག་ཕྱོགས་བསྒྲིགས་དཔར་སྐྲུན་མཛད་ཡོད།
རྩོམ་པ་པོའི་ལོ་རྒྱུས་མདོར་བསྡུས།
༄༅། །རྗེ་བཙུན་ངག་དབང་ཡོན་ཏན་གྱི་འཁྲུངས་ཡུལ་ནི། དབུས་གཙང་རུ་བཞིར་གྲགས་པ་ལས་གཙང་གི་ས་ཆ་ཤངས་རྣམ་གླིང་རྫོང་གི་སྡེར་གཏོགས་པའི་ཤངས་ཕྱོགས་ཡུལ་དུ་རྟ་ནག་ཞི་བཟང་ཞེས་པའི་དུད་ཚང་ཞིག་ཏུ་དུས་རབས་བཅུ་དགུ་པའི་ནང་སྐུ་བལྟམས། ཡབ་ཡུམ་གྱི་མཚན་དང་རིགས་རུས་སོགས་དུས་དབང་ལས་ཞུ་རྒྱུ་མ་རྙེད་མོད། དུས་ཕྱིས་གང་དེའི་གསུང་ལས། ངའི་ཕ་འདས་སྔ་བས་དྲན་པའི་ཡུལ་དུ་མ་གྱུར་ཀྱང༌། མ་དེ་ཉིད་སྙིང་སྟོབས་ཅན་ཞིག་ཡོད་བཟོ་འདུག ངའི་བུ་སྤུན་ཚོའི་ནང་ནས་ཁོ་བོ་གྲུང་ཤ་དོད་མདོག་ཁ་ཤོས་སུ་མཐོང་ནས། འདི་གྲྭ་པ་བྱས་ན་བསྟན་པ་ལ་ཕན་ཐོགས་པ་ཞིག་ཡོང་བ་འདུག་ཅེས་མ་ཡི་དགོངས་ཚུལ་གཞན་ལས་ཁྱད་དུ་འཕགས་པ་ཞིག་ཡིན་ཚོད་སྣང་གསུངས། དགུང་ལོ་བཅུར་ཕེབས་སྐབས་ཡུམ་དང་ལྷན་དུ་བཀྲ་ཤིས་ལྷུན་པོར་བྱོན་ནས་ཆོས་ཞུགས་མཛད། ཞལ་ལས་དེ་ཚེ་མ་ཡིས་ཁོ་བོར་སློབ་གཉེར་བྱས་ནས་གཏན་བདེ་བསྒྲུབ་དགོས་སྐོར་གྱི་ཞལ་ཏ་མང་པོ་གནང་བྱུང་ཞིང༌། སླར་ལོ་ཤས་རྗེས་ཨ་མ་ང་ཐུག་པར་སླེབས་བྱུང་བས་བསླབ་བྱ་མང་པོ་བྱས་པ་འདི་དག་ཡིད་ལ་ཟུངས་ཤིག་དང་ཟེར་བར་ཁས་ལེན་བགྱིས་པ་ཡིན། དེ་ནས་བཟུང་ཨ་མ་དང་སླར་གཏན་ནས་འཕྲད་མ་བྱུང༌། བཀྲས་ལྷུན་དགོན་དུ་གསན་བསམ་ལ་ནར་མར་བརྩོན་པར་མཛད་པ་དང༌། དགུང་ལོ་ཉེར་བདུན་ཡས་མས་སུ་ཕེབས་སྐབས་ཐོས་དོན་སྒྲུབ་པར་རྩེ་གཅིག་ཏུ་གཞོལ་རྒྱུའི་ཐུགས་འདུན་འགོག་མེད་ཏུ་འཁྲུངས་ནས་ཆོས་གྲོགས་གཞན་གཉིས་དང་ལྷན་དུ་དགོན་པ་ནས་གསང་སྟབས་ཀྱིས་བཞད་དངུལ་ཆུ་ཕྱོགས་སུ་བྱོན། དངུལ་ཆུ་རི་ཁྲོད་དུ་འབྱོར་བས་མཁས་གྲུབ་ཆེན་པོ་དབྱངས་ཅན་གྲུབ་པའི་རྡོ་རྗེའི་ཞབས་དྲུང་ག་ལ་བ་དེར་བྱོན་ནས་ཊམ་དཀར་ཕྱག་རྟེན་དུ་ཕུལ་ཏེ་རྗེས་འཛིན་གྱི་གསོལ་བ་བཏབ་པས་ཞལ་སྔ་ནས་རེ་ཞིག་སུམ་རྟགས་སྦྱང་ནས་འདིར་སྡོད། རིམ་བཞིན་ལས་འབྲེལ་ལྡན་པའི་བླ་མའི་དྲུང་དུ་བརྫང་པར་བྱའོ་གསུངས། ཉིན་ཞིག་བླ་མ་རིན་པོ་ཆེ་དབྱངས་ཅན་གྲུབ་པའི་རྡོ་རྗེས་སྟོད་སྐྱིད་གྲོང་ན་གྲུབ་དབང་བློ་བཟང་བཟོད་པ་བྱ་བ་སྐྱེས་བུ་ཞིག་ཡོད་པ་ཁོང་གི་སར་སོང་ལ། ངའི་འཕྲིན་ཡིག་འདི་འཕྲོད་པར་བགྱིས་ཏེ་རྗེས་འཛིན་གསོལ་བ་ཐོབ། བཀྲས་ལྷུན་དུ་དགོན་གཞུང་དགེ་རྒན་དང་བཅས་པར་དགོངས་འཁྲོལ་ཡོང་ཐབས་བྱ་དགོས། ངས་ཀྱང་འདི་ནས་དགོངས་སེལ་ཞུས་ཆོག སྙིང་རུས་བསྐྱེད་ལ་སྒྲུབ་པར་འབུངས་དང༌། དེ་རྣམས་སྒྲུབ་པ་ལམ་ལྷོང་ཡོང་བའི་རྒྱུ་ཡིན་ཞེས་སོགས་འདི་ཕྱིའི་བླང་དོར་གྱི་བཀའ་སློབ་དང་བཅས་གཏོང་བར་མཛད། སྐྱིད་གྲོང་དུ་ཕེབས་ཏེ་གྲུབ་དབང་བློ་བཟང་བཟོད་པའི་ཞབས་ལ་གཏུགས་ཏེ་ལོ་མང་རིང་སྒྲུབ་པ་ལ་བརྩོན། ནམ་ཞིག་བླ་མ་རིན་པོ་ཆེ་མཛད་པ་མཐའ་མའི་ཚུལ་བསྟན་ཅིང་ཡུམ་ཀྱང་མི་རིང་བར་ཞིང་བརྗེས། དེ་རྗེས་སྐྱིད་གྲོང་བསམ་གཏན་གླིང་དགོན་པར་སྒྲིག་ཞུགས་མཛད། ནམ་ཞིག་དགོན་པའི་ལས་དོན་གྱི་ཆེད་ལྷ་སར་བཞུགས་རིང་གླང་མཐོང་ལྕམ་བདེ་ལྡན་བུ་ཁྲིད་རྗེ་འདིའི་མཛད་སྤྱོད་ཀྱིས་ཡིད་དབང་འཕྲོག་སྟེ་མཆོད་པའི་གནས་སུ་གྱུར།  དེ་རྗེས་འབི་ལུང་རི་ཁྲོད་རང་དུ་སྒྲུབ་པ་ལ་བརྩོན་ནས་བཞུགས་པས་མཚན་ལའང་འབི་ལུང་བླ་མ་ངག་དབང་ཡོན་ཏན་ཞེས་གྲགས། མེ་ཕག་ཕྱི་ལོ་༡༩༤༧ ལོར་ངོ་མཚར་བའི་ལྟས་དུ་མ་དང་བཅས་དགོངས་པ་ཆོས་དབྱིངས་སུ་ཐིམ་པའོ། །
༄༅། །བོད་ཀྱི་བརྡ་སྤྲོད་པའི་སྔོན་འགྲོའི་ཡི་གེ་ཀློག་ཚུལ་གྱི་རྣམ་གཞག་ཤེས་བྱའི་སྒོ་འབྱེད་ཅེས་བྱ་བ་བཞུགས་སོ།།
བདུད་འཇོམས་སྤྲུལ་སྐུ་འཇིགས་བྲལ་ཡེ་ཤེས་རྡོ་རྗེ།(༡༩༠༤-༡༩༨༥)
༄༅། །ཨོཾ་སྭསྟི། །ཀུན་མཁྱེན་ཡེ་ཤེས་རྒྱ་མཚོའི་མཛོད། །བླ་མ་འཇམ་དཔལ་དཔའ་བོ་ལ། །གུས་པས་བཏུད་ནས་གངས་ཅན་པའི། །ཡི་གེའི་ཀློག་ཚུལ་མདོ་ཙམ་དབྱེ། །གང་འདིར་སློབ་དཔོན་སོ་སོ་ཡི༑ ༑བཞེད་ཚུལ་དབྱེ་བ་མང་མཆིས་ཀྱང༌། །དངོས་དོན་གོ་སླ་འཛིན་བདེའི་ཕྱིར། །རྣམ་གྲངས་གསུམ་དུ་དྲིལ་ཏེ་འཆད། །དང་པོ་ཡི་གེའི་སྐྱེ་གནས་ལ། །མགྲིན་པའི་གནས་ལས་སྐྱེས་པ་ཡི། །གསལ་བྱེད་ཡི་གེ་འབྲུ་བདུན་ཏེ། །ཀ་ཁ་ག་ང་འ་ཧ་ཨ། །རྐན་ལས་སྐྱེས་པའི་ཡི་གེ་ནི། །གསལ་བྱེད་འབྲུ་བཅུ་དབྱངས་ཡིག་གཉིས། །ཅ་ཆ་ཇ་ཉ་ཙ་ཚ་ཛ། །ཞ་ཡ་ཤ་དང་ཨི་ཨེའོ། །སོ་ལས་སྐྱེས་པའི་ཡིག་འབྲུ་བདུན། །ཏ་ཐ་ད་ན་ཟ་ལ་ས། །མཆུ་ལས་སྐྱེས་པའི་ཡི་གེ་ལ། །གསལ་བྱེད་འབྲུ་ལྔ་དབྱངས་ཡིག་གཉིས། །པ་ཕ་བ་མ་ཝ་ཨུ་ཨོ། །སྤྱི་བོའམ་ལྕེ་རྩེའི་སྟེང་ཕྱོགས་ནས། །སྐྱེས་པའི་ཡིག་འབྲུ་གཅིག་སྟེ་རའོ། །དེ་ལས་ང་ཉ་བ་མ་བཞི། །རང་རང་སྐྱེ་གནས་ཙམ་མ་ཟད། །སྣ་སྒྲའང་ཅུང་ཟད་ལྡན་པ་ཡིན། །གཉིས་པ་ཡི་གེའི་བྱེད་པ་ནི།། མགྲིན་དང་མཆུ་ལས་སྐྱེས་པ་རྣམས། །རང་རང་གནས་ཀྱི་བྱེད་པ་ཅན། །རྐན་བྱུང་རྣམས་ནི་ལྕེ་དབུས་དང༌། །སོ་ལས་བྱུང་རྣམས་ལྕེ་ཡི་རྩེ། །ར་ནི་ལྕེ་རྩེར་ཉེ་བའོ། །གསུམ་པ་རྩོལ་བའམ་བརྗོད་ཚུལ་ལ། །ཕྱི་ཡི་རྩོལ་བ་ཅན་ཞེས་པ། །ཕྱི་རུ་སྒྲ་འབྱིན་བྱེད་རྩོལ་ཏེ། །དེ་ལའང་ཆེ་ཆུང་དབྱེ་བ་ཡིས། །ག་ང་ཇ་ཉ་ད་ན་དང༌། །བ་མ་ཇ་ཝ་འ་ཡ་ར། །ལ་ཧ་ཨ་ཨི་ཨེ་ཨོ་རྣམས། །རྩོལ་བ་ཆེ་བས་སྒྲ་ལྡན་འབོད། །ཀ་ཁ་ཅ་ཆ་ཏ་ཐ་པ༑ ༑ཕ་ཙ་ཚ་ཞ་ཟ་ཤ་ས། །རྩོལ་བ་ཞན་ཕྱིར་སྒྲ་མེད་དོ། །གཞན་ཡང་སྒྲ་ཉིད་ཕྱིར་དབྱུང་ཚེ། །དབུགས་ནི་ཆེ་ཆུང་ཁྱད་པར་གྱིས། །ཁ་ཆ་ཐ་ཕ་ཚ་ཞ་ཤ །ས་ཧ་ཨ་ཨི་ཨུ་ཨེ་ཨོ། །འདི་རྣམས་ལ་ནི་སྲོག་ཆེན་དང༌། ། ལྷག་མ་རྣམས་ནི་སྲོག་ཆུང་ངོ༌། །དེ་ལས་ཁ་བ་ཤ་ས་ཧ། །བརྗོད་ཚེ་དབུགས་རོ་དྲོ་བའང་ཡིན། །ནང་གི་རྩོལ་བའི་ཁྱད་པར་ནི། །ཨ་ཡིག་མ་གཏོགས་སྲོག་ཆེན་རྣམས། །མགྲིན་པ་གདངས་ནས་བརྗོད་དགོས་ཕྱིར། །ཕྱེ་བའི་རྩོལ་བ་ཅན་ཡིན་ཏེ། །ཨ་ཡིག་མ་ཕྱེ་བཙུམ་པར་བརྗོད། །ཝ་མ་གཏོགས་པའི་སྡེ་པ་ལྔ། །ཡི་གེའི་གནས་རྣམས་འདུ་འཕྲོད་ཀྱི། །རྩོལ་བ་ཆེ་ཕྱིར་རྩོལ་བ་ཅན། །ཡ་ར་ལ་ཝ་རྣམས་ལྷོད་ཕྱིར། །ཅུང་ཟད་ཕྲད་པའི་རྩོལ་བ་ཅན། །དེ་རྣམས་སོ་སོར་ཀློག་པའི་ཚེ། །གནས་དང་བྱེད་རྩོལ་སོ་སོ་དང༌། །མཐུན་པ་ཉིད་དུ་བཀླག་བྱ་ཞིང༌། །ཡང་ནི་གསལ་བྱེད་ཀ་ལྟ་བུ། །མགྲིན་པའི་སྐྱེ་གནས་ཅན་ལ་ཡང༌། །དབྱངས་ཡིག་ཨི་སྦྱར་གི་གུ་ཅན། །བཀླག་པའི་ཚེ་ན་རྐན་བྱུང་གི །ཀློག་ཚུལ་ལྡན་སོགས་ཤེས་པར་བྱ། །སྦྱོར་ཀློག་སྐབས་སུ་འཕུལ་རྟེན་དང༌། །མགོ་སོགས་སོ་སོའི་སྒྲ་འདོན་ཚུལ། །རྗེ་བཙུན་རྩེ་མོའི་གསུངས་ལྟར་ཏེ། །གང་དང་གང་ལ་གང་བཏགས་པ། །གོ་རིམ་བཞིན་དུ་གནས་ནས་དབྱུང༌། །ར་མགོ་ཅན་ལ་ལྕེ་རྩེ་འདར། །ལ་མགོ་ལྕེ་རྩེ་རྒྱ་ཡང་བསྐྱེད། །ས་མགོ་སོ་ཡི་བར་ནས་དབྱུང༌། །ལྷག་མ་རྣམས་ཀྱང་དེ་བཞིན་ཤེས། །གལ་ཏེ་མི་ཕྱིན་གྱུར་པ་ནི། །ཡི་གེ་ཕྲལ་ཞིང་བརྗོད་པར་བྱ། །དཔེར་ན་གྲ་ལ་ག་རའམ། །སྒྲ་ལ་སྒ་ར་ཇི་བཞིན་བཀླག །གས་འཕུལ་ཐོག་མར་རྐན་ནས་དབྱུང༌། །དས་འཕུལ་ལྕེ་རྩེ་ཀློད་པ་ལས། །བ་མས་འཕུལ་བ་ཐོག་མར་ནི། །མཆུ་བཙུམ་པ་ལ་ཁྱད་པར་སྣ། །འས་འཕུལ་གྲེ་བའི་ཕུག་ནས་དབྱུང༌། །འཕུལ་ཞིང་བརྩེགས་པའི་ཡི་གེ་ཡང༌། །གོ་རིམ་བཞིན་དབྱུང་མ་ཕྱིན་ན། །འདི་ཡང་ཕྲལ་ཞིང་བཀླག་པར་གསུངས། །གང་ཡང་ཀློག་པའི་སྐབས་ཀུན་ཏུ། །འཕུལ་རྟེན་སོགས་ཀྱི་སྒྲ་ཟུར་རྣམས། །འཕུལ་ཅན་རྣམས་ལ་འཕུལ་བྱེད་ཀྱི༑ ༑ཡི་གེ་རང་རང་སྐྱེ་གནས་དང༌། །མཐུན་པའི་སྒྲ་ཉིད་ཐོག་མར་དབྱུང༌། །མགོ་ཅན་དང་ནི་འདོགས་ཅན་རྣམས། །སོ་སོའི་གནས་དང་མཐུན་པ་ཡི། །རང་སྒྲ་ཐོན་ཙམ་མྱུར་བར་བཀླག །དེ་ལས་འ་མཐའ་ཅན་ཕལ་ཆེར། །མཐའ་བརྟེན་སྒྲ་ཉིད་ཆེར་མི་གསལ། །དེ་མ་གཏོགས་པའི་མཐའ་རྟེན་ཅན། །ཡང་འཇུག་མེད་པ་རྣམས་ལ་ནི། །སོ་སོའི་གནས་མཐུན་སྒྲ་རྗེས་དབྱུང༌། །ཡང་འཇུག་ས་ཡིག་ཅན་རྣམས་ལ།། ས་སྒྲ་དངོས་སུ་མི་གསལ་ཡང༌། །སྒྲ་དེ་འབྱུང་བར་ཉེ་ལྟར་བཀླག །ད་ཡིག་ཡང་འཇུག་ཅན་རྣམས་ནི། ། རྗེས་འཇུག་སྔ་མའི་སྒྲ་དེའི་མཐར། །ད་སྒྲ་འབྱུང་ལ་ཁད་ཙམ་དུ། །སྒྲ་ཉིད་མནན་པ་ལྟ་བུར་བཀླག །ཇི་ལྟར་བཀླག་པའི་ཚུལ་ལ་ཡང༌། །དང་པོ་ང་རོ་རྣམས་དང་ནི། །དེ་ནས་སྦྱོར་ཀློག་ལ་འཇུག་བྱ། །མ་ནོར་དག་ཅིང་གསལ་བའི་ངག །རིགས་འདྲའི་སྐྲ་ཤན་མ་ཤོར་བར། །ཤིན་ཏུ་བྱང་བར་ཀློག་པ་གཅེས། །ཚུལ་བཞིན་རིག་པའི་གདོན་པ་པོའི། །བརྗོད་སྒྲ་གང་ཡང་ཕ་རོལ་པོས། །ཐོས་ཙམ་ཉིད་ནས་དེ་ཡི་དོན། །མ་འདྲེས་གོ་ཞིང་རྟོགས་པར་འགྱུར། །འདིར་བསྟན་ཡི་གེའི་བཀླག་ཚུལ་ནི། །བོད་ཡིག་ཁོ་ནའི་དབང་བྱས་ཀྱི། །ཁྱད་པར་སྔགས་ཀྱི་བཀླག་ཐབས་སོགས། །འདི་རུ་མ་སྤྲོས་གཞན་ལས་ལོངས། །ཇི་སྙེད་ཤེས་བྱར་འཇུག་པའི་སྒོ། །ཐོག་མའི་ལམ་ཆེན་འདི་ཡིན་ཕྱིར། །ཀུན་ལ་རླུང་ལྟར་གྲགས་མོད་ཀྱང༌། །ཚུལ་བཞིན་ཀློག་པ་ཤིན་ཏུ་དཀོན། །དེང་སང་སྐྱེ་བོ་ཕལ་ཆེར་ནི། །གྲགས་པ་ཁོ་ནའི་རྗེས་འགྲོ་ཞིང༌། །ཤེས་ལོ་ཙམ་གྱིས་ཡིད་མགུ་ན། །ཀློག་དོན་ཞིབ་ཏུ་སུ་ཞིག་འཚོལ། །དེས་ན་འདི་ལྟས་ཕན་དཀའ་ཡང༌། ། རང་གི་སློབ་བུས་བསྐུལ་ཕྱིར་དང༌། །འགའ་ལ་དྲན་གསོར་འགྱུར་སྙམ་ནས། །འཇིགས་བྲལ་ཡེ་ཤེས་རྡོ་རྗེས་སྦྱར། །ཅུང་ཟད་འབད་པའི་བསོད་ནམས་གང༌། །འགྲོ་བ་རྣམས་ཀྱིས་ཡོངས་ཐོབ་ནས། །ཀུན་ཀྱང་ཐམས་ཅད་མཁྱེན་པའི་གཏེར། །སྨྲ་བའི་སེང་གེ་ཉིད་གྱུར་ཅིག།། །།སརྦ་དཱ་མངྒ་ལཾ།། 
མཆན།     ལྡི་ལི་བསམ་ཡས་གླིང་ནས་དཔར་སྐྲུན་ཞུས་པའི་དག་ཡིག་དང་སུམ་རྟགས་དེབ་ཆུང་གཞིར་བཟུང་སྟེ་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །སྐྱབས་རྗེ་བདུད་འཇོམས་རིན་པོ་ཆེ་འཇིགས་བྲལ་ཡེ་ཤེས་རྡོ་རྗེ་ནི་འོད་གསལ་གནམ་གྱི་ལྷ་བྱ་ཁྲི་བཙན་པོ་སྤུ་བོ་རོང་གི་ཞིང་ཁམས་བདག་གིར་བཟུང་བ་ལས། ཡུམ་གྱི་རྗེ་བོ་ཀ་གནམ་ཆོས་རྒྱལ་དུ་གྲགས་པའི་རིགས་རྒྱུད་དྲི་མ་མེད་པ་ལས་བྱོན་པའི་ཡབ་མཁན་རྒན་སྤྲུལ་སྐུ་འཇམ་དཔལ་ནོར་བུ་དབང་རྒྱལ་དང༌། ལང་གྲོ་ལོ་ཙཱ་བའི་རྣམ་འཕྲུལ་རིག་འཛིན་གཏེར་ཆེན་རཏྣ་གླིང་པའི་གདུང་རྒྱུད་ལས་བྱོན་པའི་ཡུམ་རྣམ་གྲོལ་མ་ཞེས་མཁའ་འགྲོའི་མཚན་ཅན་ཏེ། ཡབ་ཡུམ་གཉིས་ཀྱི་སྲས་སུ་བདག་ཅག་གི་སྟོན་པ་ཞི་བར་གཟིམས་ནས་ལོ་༢༣༤༠ སངས་རྒྱས་གཉིས་པ་འཁྲུངས་ནས་ལོ་༢༣༣༦ ཤིང་འབྲུག་བོད་རྒྱལ་ལོ་༢༠༣༡ ཕྱི་ལོ་༡༩༠༤ དབང་ཐང་འབྲུག བོད་ཟླ་དྲུག་པ་རེས་གཟའ་ཉི་མ། ཨོ་རྒྱན་གྱི་སློབ་དཔོན་པདྨ་སམ་བྷ་ཝ་སིན་དྷུའི་རྒྱ་མཚོར་རང་བྱུང་པདྨའི་སྡོང་པོར་རང་བྱོན་དུས་ཆེན་ཚེས་བཅུའི་ཉིན་འོད་ཟེར་བརྒྱད་པའི་ཟེར་འཕྲེང་ཐོག་མར་གནས་དེར་འགྱེད་པའི་སྐབས་སུ་ངོ་མཚར་བའི་ལྟས་དུ་མ་དང་བཅས་ཏེ་ཡུམ་ལ་གནོད་པ་མེད་པར་བདེ་བར་སྐུ་བལྟམས། སྐྱབས་རྗེ་རིན་པོ་ཆེའི་ཞལ་ནས། དེ་ནས་སྐུ་ཚེའི་སྟོད་དུ་དཔལ་སྤྲུལ་རིན་པོ་ཆེའི་སློབ་མ་ཡིན་པ། སྨད་དུ་བདུད་འཇོམས་གོང་མའི་སློབ་མ་ཡིན་པ། བསྙེན་སྔགས་དགོངས་ཕུལ་དུ་ཕྱིན་པ་གླིང་བླ་མ་པདྨ་བསམ་འཕེལ་གྱིས་ང་ལ་ཀློག་སློབ་པའི་འགོ་ཚུགས། བླ་མ་པདྨ་བསམ་འཕེལ་ནི། ཐུགས་གཤིས་འཇམ་པ་ཞི་དུལ་ཅན་དང༌། ང་ལ་ཅི་བྱེད་ལེགས་མཐོང་དང་མོས་གུས་དད་པ་ཆེ་བས། ངའི་འདོད་པ་ལྟར་ལས་ལེགས་ཉེས་མི་འབྱེད་པ་རེད། དམ་པའི་སྐྱེས་ཆེན་རྣམས་ཀྱི་མདུན་ནས་ཐུན་མོང་དང་ཐུན་མིན་གྱི་གཞུང་ལུགས་དང་དབང་ལུང་ཁྲིད་སོགས་ནོད་ནས་བསྒྲུབས་པ་ཙམ་གྱིས་མཁས་གྲུབ་ཀྱི་གོ་འཕང་བརྙེས་ཏེ་སྙིགས་དུས་མཁས་གྲུབ་ཡོངས་ཀྱི་གཙུག་རྒྱན་ལྟ་བུར་གྱུར་ཡོད།
གསུང་རྩོམ་ནི། ས་ཕོ་རྟ་ལོར་མཛད་པའི་《གངས་ཅན་བོད་ཆེན་པོའི་རྒྱལ་རབས་བསྡུས་གསལ་དུ་བཀོད་པ་སྔོན་མེད་དྭངས་ཤེལ་འཕྲུལ་གྱི་མེ་ལོང་》དང་། དཔལ་ལྡན་མི་དབང་བཀའ་བློན་བཤད་སྒྲ་བས་བསྐུལ་མ་མཛད་པ་ལྟར་དགུང་ལོ་ཉེར་དགུ་སྟེ། ཆུ་ཕོ་སྤྲེལ་ལོར་《བོད་ཀྱི་བརྡ་སྤྲོད་པའི་སྔོན་འགྲོའི་ཡི་གེ་ཀློག་ཚུལ་གྱི་རྣམ་གཞག་ཤེས་བྱའི་སྒོ་འབྱེད་》དང། 《དག་ཡིག་མདོར་བསྡུས་པད་དཀར་ཆུན་པོ་བྱིས་པ་དགའ་བའི་རྣ་རྒྱན་》ཞེས་བྱ་བ་མཛད་པ་སོགས་རྒྱ་ཆེ་བའི་མཛད་པ་འཕྲིན་ལས་བསྐྱངས་ཀྱང་འདིར་རགས་བསྡུས་ཙམ་མོ། །ཤིང་གླང་བོད་རྒྱལ་ལོ་༢༡༡༢ ཕྱི་ལོ་༡༩༨༥ ལོར་དགོངས་པ་གཞན་དོན་དུ་གཤེགས།
༄༅། །དག་ཡིག་མདོར་བསྡུས་པད་དཀར་ཆུན་པོ་བྱིས་པ་དགའ་བའི་རྣ་རྒྱན་ཞེས་བྱ་བ་བཞུགས་སོ།།
བདུད་འཇོམས་སྤྲུལ་སྐུ་འཇིགས་བྲལ་ཡེ་ཤེས་རྡོ་རྗེ།(༡༩༠༤-༡༩༨༥)
༄༅། །ཨོཾ་སྭ་སྟི། མཁའ་མཉམ་ཡེ་ཤེས་འོད་ཟེར་གྱིས། །འགྲོ་བའི་རྨོངས་མུན་མཐར་མཛད་པ། ། འཇམ་དཔལ་སྨྲ་བའི་ཉི་མ་དེས། །བདག་བློའི་པད་ཚལ་སྐྱོང་བར་མཛོད། །གང་འདིར་ཡོན་ཏན་ཀུན་གྱི་གཞི། །ཡི་གེའི་སྦྱོར་བ་ལས་བརྩམས་ཏེ། །བྱིས་པ་གསར་བུའི་འཇུག་སྒོ་རུ། །དག་ཡིག་ཉུང་གསལ་གོ་བདེར་འཆད། །དབྱངས་ནི་ཨི་ཨུ་ཨེ་ཨོ་ཞེས། །གི་གུ་ཞབས་ཀྱུ་འགྲེང་བུ་དང༌། །ན་རོ་རྣམས་ཏེ་ཇི་སྙེད་པའི། །ཡི་གེ་ཀུན་ལ་སྦྱོར་བྱ་ཡིན། །གསལ་བྱེད་ཀ་སོགས་སུམ་ཅུའོ། །དེ་ལས་ཡ་བཏགས་ཐོབ་པ་བདུན(ཀྱ་ཁྱ་གྱ་པྱ་ཕྱ་བྱ་མྱ)། །ར་བཏགས་བཅུ་གཅིག(ཀྲ་ཁྲ་གྲ་ཏྲ་དྲ་པྲ་ཕྲ་བྲ་མྲ་སྲ་ཧྲ)ལ་བཏགས་དྲུག(ཀླ་གླ་བླ་རླ་ཟླ་སླ)། །ཝ་ཟུར་བཏགས་པ་བཅུ་གཉིས་(ཀྭ་ཁྭ་གྭ་ཉྭ་ཏྭ་དྭ་ཚྭ་ཛྭ་ཞྭ་ཟྭ་རྭ་སྭ)དང༌། །ར་མགོ་བཅུ་གཉིས་(རྐ་རྒ་རྔ་རྗ་རྙ་རྟ་རྡ་རྣ་རྦ་རྨ་རྩ་རྫ)ལ་མགོ་དགུ(ལྐ་ལྒ་ལྔ་ལྕ་ལྗ་ལྟ་ལྡ་ལྤ་ལྦ)། །ས་མགོ་བཅུ་གཅིག་(སྐ་སྒ་སྔ་སྙ་སྟ་སྡ་སྣ་སྤ་སྦ་སྨ་སྩ)རྣམས་ཤེས་བྱ། །ག་ང་ད་ན་བ་མ་འ། །ར་ལ་ས་རྣམས་རྗེས་འཇུག་བཅུ། །ད་དང་ས་གཉིས་ཡང་འཇུག་སྟེ། །ད་ནི་ན་ར་ལ་གསུམ་དང༌། །ས་ནི་ག་ང་བ་མར་ཐོབ། །ག་ད་བ་མ་འ་སྔོན་འཇུག །རྗེས་འཇུག་མིང་མཐའི་ཡི་གེ་ལ། །ན་རོ་སྦྱར་བ་རྫོགས་ཚིག་སྟེ། །དཔེར་ན་མཆོག་གོ་རྒྱུ་བཟང་ངོ༌། །ཡོད་དོ་ཡིན་ནོ་དོན་གྲུབ་བོ། །འཛོམ་མོ་དགའ་འོ་ངོ་མཚར་རོ། །གཞལ་ལོ་ཤེས་སོ་ལྟ་བུ་དང༌། །དྲག་ཡོད་མཐའ་རུ་ཏོ་དང་ནི། །མཐའ་མེད་རྣམས་ལ་འོ་སྦྱོར་ཏེ། །རྗེས་སུ་དྲན་ཏོ་གཞན་ཟེརད་ཏོ། །སྩལད་ཏོ་བདེ་འོ་ལྟ་བུའོ། །དྲིས་སམ་སྡུད་ཚིག་སྐབས་སུ་ནི། །མཐའ་རྟེན་རྣམས་ལ་མ་སྦྱར་ཞིང༌། །སྐབས་འགར་ར་ལ་ཏམ་དང་ནི། །འདོགས་ཅན་རྐྱང་པར་འམ་སྟེ་དཔེར། །འདུག་གམ་བྱུང་ངམ་དེ་ཡོད་དམ། །ཡིན་ནམ་གྲུབ་བམ་ལམ་བསྒོམ་མམ། །འདའ་འམ་འགྱུར་རམ་དོན་འཚལ་ལམ། །ཤེས་སམ་ཟེར་ཏམ་གཏམ་གོ་འམ། །ཁའམ་ཞེས་པ་ལྟ་བུའོ། །ད་བ་ས་ཀྱི་ག་ང་གི །ན་མ་ར་ལའི་རྗེས་སུ་གྱི། །འ་དང་རྐྱང་པ་མཐའ་མེད་འི། །རྐང་པ་སྐོང་ཚེ་ཡི་སྟེ་དཔེར། །ཁྱོད་ཀྱི་རྒྱབ་ཀྱི་གཡས་ཀྱི་ཆ། །བདག་གི་གདོང་གི་ངོས་ན་མཆིས། །མདུན་གྱི་རུམ་གྱི་སྐོར་གྱི་ནི། །མངལ་གྱི་སྒོ་དེ་བདག་ལ་སྟོན། །རྩེ་དགའི་དགའ་བ་བདེ་བའི་མཆོག །ལྷ་ཡི་བདེ་བའི་དཔལ་ལྟར་རོ། །ག་བ་ད་དྲག་ཅན་མཐར་ཏུ། །ང་ད་ན་མ་ར་ལ་དུ། །ས་སུ་འ་དང་འདོགས་ཅན་དང༌། །རྐྱང་པ་རུ་སྟེ་དཔེ་རིམ་བཞིན། །རྟག་ཏུ་རབ་ཏུ་ཀུན་ཏུ་དགའ། །ཕ་རོལ་ཏུ་ཕྱིན་བགྲང་དུ་མེད། །བཅུད་དུ་འཁྱིལ་འདི་བསྟེན་བཞིན་དུ། །གམ་དུ་མྱུར་དུ་མཇལ་དུ་འགྲོ། །གནས་སུ་མཐའ་རུ་འདོད་འཇོ་རུ། །ཁ་རུ་ཞེས་པ་ལྟ་བུའོ། །ད་དེ་ན་ར་ལ་ས་ཏེ། །ག་ང་བ་མ་འ་རྣམས་དང༌། །འདོགས་ཅན་རྐྱང་པར་ས་སྟེ་དཔེར། །གུས་པས་བཏུད་དེ་ལག་བཀན་ཏེ། །བསྐྱར་ཏེ་གཞལ་ཏེ་ཆས་ཏེ་བྱུང༌། །སྐྲག་སྟེ་གསང་སྟེ་གོས་བཀབ་སྟེ། །འཁུམ་སྟེ་དམའ་སྟེ་ཡིབ་ནས་གདའ། །སྙིང་ཡང་རྗེ་སྟེ་ཉམ་ང་སྟེའོ། །ག་ད་བ་སའི་རྗེས་སུ་ཀྱང༌། །ང་འ་ན་མ་ར་ལ་དང༌། །འདོགས་ཅན་རྐྱང་མཐར་ཡང་སྟེ་དཔེར། །བདག་ཀྱང་འབད་ཀྱང་དེ་ཐོབ་ཀྱང༌། །དེས་ཀྱང་འོན་ཀྱང་གྲངས་མང་ཡང༌། །འགའ་ཡང་གཞན་ཡང་དུས་ནམ་ཡང༌། །སླར་ཡང་མཇལ་ཡང་ཐུགས་མགུ་ཡང༌། །ང་ཡང་ཡིད་ལའང་དེ་འདྲའོ། །ག་ད་བ་དང་ད་དྲག་མཐར། །ཅིང་ཅེས་ཅེ་ན་ཅིག་དང་ནི། །ས་མཐར་དམིགས་བསལ་ཤིང་ཐོབ་དཔེར། །གནག་ཅིང་རྒོད་ཅིང་གཏིང་ཟབ་ཅིང༌། །མཁྱེན་ཅིང་མཚར་ཅིང་བཀའ་སྩལ་ཅིང༌། །མཛེས་ཤིང་ཡིད་འོང་བག་ཕེབས་ཤིང༌། །རྟག་ཅེས་ཡོད་ཅེས་གྲུབ་ཅེས་ཐོས། །བརྒྱནད་ཅེས་ཟེརད་ཅེས་ནོར་སྩལད་ཅེས། །སུ་འདུག་ཅེ་ན་བླ་མ་སྟེ། །ཅི་མཛད་ཅེ་ན་དབང་བསྐུར་རོ། །སུས་ཐོབ་ཅེ་ན་ཕྱུག་པོ་ཚོས། །ཤོག་ཅིག་སྡོད་ཅིག་དཔལ་ཕོབ་ཅིག །སྟོནད་ཅིག་གྱུརད་ཅིག་མྱུར་སྩོལད་ཅིག་གོ །ང་འ་ན་མ་ར་ལ་དང༌། །འདོགས་ཅན་རྐྱང་པ་རྣམས་ལ་ནི། །ཞིང་ཞེས་ཞེ་ན་ཞིག་ཐོབ་དཔེར། །དྲང་ཞིང་དགའ་ཞིང་རབ་སྙན་ཞིང༌། །འཇམ་ཞིང་དར་ཞིང་ཕྱག་འཚལ་ཞིང༌། །བདེ་ཞིང་ཟ་ཞིང་བྱུང་ཞེས་ཐོས། །གདའ་ཞེས་དྲན་ཞེས་འདི་ཙམ་ཞེས། །འགྱུར་ཞེས་འཁྲུལ་ཞེས་བསྡུ་ཞེས་ཟེར།། མཁས་པ་ཞེས་བྱས་སྨྲ་ཞེས་བཤད། །སུ་བྱུང་ཞེ་ན་ཧོར་འདྲ་སྟེ། །དུ་གདའ་ཞེ་ན་མང་པོའོ། །སུས་ཡིན་ཞེ་ན་རྒྱལ་པོའི་སྟེ། །ཁྲིམས་ཀྱིས་དབེན་ནམ་ཞེ་ན་དབེན། །ཅི་བསྐོར་ཞེ་ན་རྒྱལ་ཁམས་ཏེ། །གང་འཚལ་ཞེ་ན་ནོམ་པའོ། །ཅི་བགྱི་ཞེ་ན་སྐྱེལ་བ་སྟེ། །སུ་ལ་ཞེ་ན་སྨད་འཚོང་ལའོ། །ཅུང་ཞིག་འགའ་ཞིག་གཞན་ཞིག་ཏུ། །ནམ་ཞིག་སྦྱོར་ཞིག་ངལ་ཞིག་གསོ། །རེ་ཞིག་འདུག་ནས་ཉ་ཞིག་ཉོའོ། །ས་མཐར་དམིགས་བསལ་ཞེས་མ་གཏོགས། །ཤིང་ཤིག་ཤེ་ན་ཐོབ་སྟེ་དཔེར། །མཛེས་ཞེས་ཐོས་ཤིང་ལྟོས་ཤིག་བྱས། །དེ་ཅིས་ཤེ་ན་འདོད་གདུང་གིས་སོ། །ག་ད་བ་ས་ན་མར་པ། །ང་འ་ར་ལ་འདོགས་ཅན་དང༌། །རྐྱང་མཐར་པ་བ་ཅི་རིགས་ཏེ། །ཀློག་པ་བཤད་པ་ལེགས་སློབ་པ། །ཤེས་པ་འཛིན་པ་དོན་བསམ་པ། །ཁང་པ་གང་བ་མདའ་པ་དང༌། །མཛའ་བ་གྱུར་པ་རབ་འབར་བ། །འཁྲུལ་པ་གྲོལ་བ་དོན་བསྡུ་བ། །ཞི་བ་ཚ་བ་ལྟ་བུའོ། །གཞན་ཡང་དཔྱིད་ཀ་ཐད་ཀ་དང༌། །མོན་ཁ་སེར་ཁ་རལ་ཁ་དང༌། །མཐིང་ག་སྙིང་ག་གདུང་མ་དང༌། །ལྟད་མོ་སྟོན་མོ་སྟག་མོ་སོགས། །བརྗོད་བདེ་འདྲེན་པ་ཤིན་ཏུ་མང༌། །ཅི་ཇི་སུ་གང་སྤྱི་སྒྲ་སྟེ། །ཅི་ནི་ཅི་ཞིག་ཅི་སྟེ་དང༌། །ཅི་སླད་ཅི་འདྲ་ཅི་ཕྱིར་རོ། །ཁྱོད་ཀྱི་གྲོགས་དེ་བདག་ཡིན་གྱི། །ངའི་གོས་མཁས་པའི་ཡོན་ལྟར་རོ། །ད་དྲག་ཡོད་དང་མེད་པའང༌། །འདས་དང་མ་འོངས་དབྱེ་བས་ཤེས། །ད་ཡིག་དངོས་ཉིད་ཕྱི་དུས་འདིར། །འབྲི་སྲོལ་མེད་ཀྱང་དོན་ཐོབ་ངེས། །ལྷུག་པའི་དོན་མང་མིང་མཚམས་དང༌། །དོན་འབྲིང་འབྱེད་དང་དོན་ཉུང་རྫོགས། །ཚིགས་བཅད་མཐའ་མར་ཆིག་ཤད་བྱ། །རྫོགས་ཚིག་མཐའ་ཅན་ལྷུག་པ་དང༌། །ཚིགས་བཅད་རྐང་མཐར་ཉིས་ཤད་ཐོབ། །དོན་ཚན་ཆེན་པོ་རྫོགས་པ་དང༌། །ལེའུའི་མཚམས་སུ་བཞི་ཤད་དགོས། །ང་ཡིག་མ་གཏོགས་ཤད་གོང་དུ། །ཚེག་མེད་འོན་ཀྱང་འགའ་ཞིག་གིས། །ཚིགས་བཅད་དཀྱུས་སུ་ཚེག་ཤད་དེ། །ང་མཐར་ཤད་གོང་ཚེག་གཉིས་རེ། །འབྲི་བའི་ལག་རྒྱུན་དག་ཀྱང་སྣང༌། །
དེ་ལྟར་དག་ཐོབ་སྤྱི་ཡི་ཆིངས། །གལ་ཆེ་རགས་བསྡུས་ཙམ་བཤད་ནས། །ད་ནི་འདྲའམ་སྙམ་པ་ཡི༑ ༑ཚིག་སྒྲའི་དབྱེ་བ་ཅུང་ཟད་འགྲེལ། །རྒྱལ་བའི་བཀའ་ནི་བ་བཀའ་ཡིན། །ངལ་བའི་དཀའ་བ་ད་དཀའ་ལ། །རོ་སྐ་བ་ནི་ས་སྐའོ། །རི་དྭགས་རྒོ་བ་ར་རྒོ་ཡིན། །ཁང་པའི་སྒོ་ནི་ས་སྒོ་ལ། །གོས་བགོ་བ་ནི་བ་བགོ་སྟེ། །བཀའ་བསྒོ་བ་འོག་ས་བསྒོའོ། །ན་ཚོད་རྒས་པ་ར་རྒ་ཡིན། །རྟ་ཡི་སྒ་ནི་ས་སྒ་ལ། །ཡིད་དགའ་བ་ནི་ད་དགའ་སྟེ། །སྨན་གྱི་ལྒ་ནི་ལ་ལྒའོ། །བཞོན་པའི་རྟ་ནི་ར་རྟ་ཡིན། །སྟ་ཟུར་སྟ་ནི་ས་སྟ་ལ། །ལྟ་སྟངས་ལྟ་གྲུབ་ལ་ལྟ་སྟེ། །མིག་གིས་བལྟ་བ་བ་ལ་བལྟའོ། །དུས་ཀྱི་སྔ་བ་ས་སྔ་ཡིན། །གྲངས་ཀྱི་ལྔ་ནི་ལ་ལྔ་ལ། །བརྡུང་བའི་རྔ་ནི་ར་རྔ་སྟེ། །ཞེ་སའི་མངའ་ནི་མ་མངའ་འོ། །ཉེ་དུའི་གཉེན་ནི་ག་གཉེན་ཡིན། ། ས་བདག་གཉན་ལ་འགྲེང་བུ་མེད། །རེག་བྱ་མཉེན་པ་མ་མཉེན་ཏེ། །བསྙེན་བསྐུར་བ་འོག་ས་བསྙེན་ནོ། ། ཐུགས་མཉེས་པ་ནི་མ་མཉེས་ལ། །དངོས་གྲུབ་བརྙེས་པ་བ་རའི་བརྙེས། །བརྙས་སྨོད་འགྲེང་བུ་མེད་པའོ།། རྣ་བར་སྙན་པ་ས་སྙན་ཡིན། །ཆོས་མཉན་པ་ནི་མ་མཉན་ལ། །གཟུགས་བརྙན་བ་འོག་ར་བརྙན་ནོ། །རོ་གཅིག་འདྲེས་པ་ད་འདྲེས་ཡིན། །རིགས་མཚུངས་འགྲེས་སྦྱོར་ག་འགྲེས་ཏེ། །ཞེ་འགྲས་ལ་ནི་འགྲེང་བུ་མེད། །ནད་ཁྲག་གཏར་ནི་ག་གཏར་ལ། །བསྟར་ལ་བརྒྱུས་པ་བ་ས་བསྟར། །ཆས་གཟབ་པའང་དེ་བཞིན་ནོ༑ ༑ཕུག་གི་གཏན་ནི་ག་གཏན་ཡིན། །གདིང་བའི་སྟན་ནི་ས་སྟན་ལ། །དམ་ཆོས་བསྟན་པ་བ་ས་བསྟན། །མི་འགྱུར་བརྟན་པ་བ་ར་བརྟན་ནོ། །ཡོད་མེད་གདའ་ནི་ག་གདའ་ཡིན། །ཞིམ་པའི་བདའ་ནི་བ་བདའ་ལ། །སྟོན་པའི་བརྡ་ནི་བ་ར་བརྡའོ། །མེད་པའི་ལྐལ་ནི་ལ་ལྐལ་ཡིན། །སྐལ་ལྡན་སྐལ་ཐོབ་ས་སྐལ་ཏེ། །དུས་ཀྱི་བསྐལ་པ་བ་སའི་བསྐལ་ལོ། །དྲི་ཡི་བདུག་པ་བ་བདུག་ཡིན། །དབུབ་པའི་གདུགས་ནི་ག་གདུགས་ལ། །མ་རུང་གདུག་ལ་ཡང་འཇུག་མེད། །ནུས་པ་རྡུགས་པ་ར་རྡུགས་ཏེ། །ཉོན་མོངས་སྡུག་བསྔལ་ས་སྡུག་གོ །ཚོགས་པའི་གྲ་ནི་ག་གྲ་ཡིན། །ཚེམ་པོའི་དྲ་གཏུབ་ད་དྲ་ལ། །སེམས་སྟོར་སེར་སྣ་བ་བྲ་སྟེ། །སྲོག་ཆགས་བྲ་བའང་དེ་དང་འདྲའོ། །མི་གཙང་གཅིན་ནི་ག་གཅིན་ཡིན། །འབྱར་བྱེད་ས་ལ་པ་བཏགས་སྤྱིན་ནོ། །བློ་ཡིས་དཔྱད་ནི་ད་དཔྱད་ཡིན། །བྱ་སྤྱད་ས་ལ་པ་བཏགས་སྤྱད། །དུམ་བུར་བཅད་པ་བ་བཅད་དོ། །ཆུ་ཡི་རྦ་རླབས་ར་རྦ་ཡིན། །མི་མངོན་སྦས་པ་ས་སྦ་ལ། །མགུལ་གྱི་ལྦ་བ་ལ་ལྦའོ། །དབང་པོའི་མིག་ནི་མིག་རྐྱང་ཡིན། །ཡིད་ཀྱི་དམིགས་པ་ད་དམིགས་པ། །དུད་འགྲོའི་རྨིག་པ་ར་རྨིག་གོ །སྡང་བའི་དགྲ་ནི་ད་དགྲ་ཡིན། །སྙན་པའི་སྒྲ་ནི་ས་སྒྲ་ལ། །འབུབ་སྦྲ་ས་ལ་བ་བཏགས་སྦྲའོ། །ནགས་ཚལ་དགའ་ཚལ་ཚལ་རྐྱང་ཡིན། །ཕྱག་འཚལ་ཞེ་ས་འ་འཚལ་ལ། །ཚོན་གྱི་མཚལ་ནི་མ་མཚལ་ལོ། །བཏུང་བའི་ཆང་ནི་ཆང་རྐྱང་ཡིན། །འཛིན་པའི་འཆང་ནི་འ་འཆང་ལ། །ཐུར་དུ་འཕྱང་བ་ཕ་འཕྱང་ངོ༌། །ཡན་ལག་མགོ་ནི་མ་མགོ་སྟེ། །ཐོག་མའམ་འཕེལ་བ་འ་འགོའོ། །རྗེ་བཙུན་རྗེ་བོ་ར་རྗེ་ལ། །སྐྱེས་པའི་ཕོ་མཚན་མ་མཇེའོ། །མགྲིན་པའི་ཞེ་ས་མ་མགུལ་ཏེ། །གཡོ་བའི་འགུལ་ནི་འ་འགུལ་ལོ། །ངག་གི་གསུང་ནི་ག་གསུང་ལ། །སྲུང་སྐྱོབ་ས་ལ་ར་བཏགས་སྲུང༌། །ཕན་པའི་དྲིན་ནི་ད་དྲིན་ཏེ། །ཉོ་ཚོང་སྐྱེན་པ་བ་བྲིན་ནོ། །སྙན་པའི་གྲགས་པ་ག་གྲགས་ལ། །རི་རྡོའི་བྲག་ནི་བ་བྲག་སྟེ། །ཚར་གཅོད་དྲག་ནི་ད་དྲག་གོ ། རིན་ཆེན་དངུལ་ནི་ད་དངུལ་ཏེ། །ལུས་ཀྱི་རྔུལ་ཆུ་ར་རྔུལ་ལོ། །སྐུར་བ་འདེབས་པ་ས་སྐུར་ཏེ། །བསྟོད་བསྔགས་བཀུར་སྟི་བ་འཕུལ་བཀུར་རོ། །དང་པོའི་སྔོན་ནི་ས་སྔོན་ཡིན། །མིག་གིས་མཐོང་བ་མ་མངོན་ལ༑ ༑རི་དྭགས་གསོད་པ་ར་རྔོན་ནོ། །ཉམས་མྱོང་ཉམས་དགའ་ཉམས་གཞིག་འདྲ། །ཉམ་ཐག་ཉམ་ལ་ཡང་འཇུག་མེད། །མང་བའི་སྒྲ་ནི་ས་སྙེད་དེ། །གསར་དུ་རྙེད་པ་ར་རྙེད་དོ། །ཁ་ཡི་ལྕེ་ནི་ལ་ལྕེ་ལ། །ཨ་ཅེའི་ཅེ་ནི་ཅེ་རྐྱང་ངོ༌། །སེམས་བྱུང་བློ་གྲོས་བ་བློ་སྟེ། །ཤ་ཡི་གློ་བ་ག་གློའོ། །ནང་ཁྲོལ་མཁལ་མ་མ་མཁལ་ལ། །འགེལ་བའི་ཁལ་མ་ཁལ་རྐྱང་ངོ༌། །དོན་རྟོགས་གོ་བ་ར་རྟོགས་ཡིན། །རྣམ་པར་རྟོག་ལ་ཡང་འཇུག་མེད། །ཁོངས་སུ་གཏོགས་པ་ག་གཏོགས་ལ། །བཀྲེས་པའི་ལྟོག་ནི་ལ་ལྟོག་གོ །འོག་ཏུ་གནོན་པ་ག་གནོན་ཡིན། །མང་དུ་གཏོང་བ་ས་སྣོན་ནོ། །མཚོན་ཆ་རྣོ་བ་ར་རྣོ་སྟེ། །བསམ་མནོ་གཞིག་པ་མ་མནོའོ། །ལུས་ཀྱི་དཔྱི་ནི་ད་དཔྱི་ལ། །ཐུན་མོང་སྤྱི་ཁྱབ་ས་སྤྱིའོ། །སྟོང་ཉིད་གཉུག་མ་ག་གཉུག་སྟེ། །སྐྱེས་པའི་མདའ་སྨྱུག་ས་སྨྱུག་གོ །གཞན་སྲོག་གཅོད་པ་ག་གསོད་དེ། །དགེ་བའི་བསོད་ནམས་བ་བསོད་དོ། །གཉིད་དུ་མནལ་བ་མ་མནལ་ཡིན། །སྣམ་བུའི་སྣལ་མ་ས་སྣལ་ལ། །རྣལ་འབྱོར་རྣལ་ནི་ར་རྣལ་ལོ། །ག་བ་ད་དྲག་ཏུ་རྐྱང་སྟེ༑ ༑བུད་མེད་མོ་མཚན་ས་སྟུའོ། །ཤུགས་བདོའི་རྒོད་ནི་ར་རྒོད་ལ། །གད་མོ་བགད་པ་ད་དགོད་དེ། ། ཚོམ་བུ་དགོད་པའང་དེ་དང་འདྲ། །འོད་གསལ་བ་ནི་ག་གསལ་ལ། །དམིགས་ཀྱིས་གསལ་བའང་དེ་བཞིན་ཏེ། །སྐྱོན་བསལ་བ་ནི་བ་བསལ་ལོ། །སེམས་ལ་དྲན་པ་ད་དྲན་ལ། །གཡོག་གི་བྲན་ནི་བ་བྲན་ནོ།། གཞན་ལ་རྡེག་པ་ར་རྡུང་སྟེ། །ཁང་པའི་གདུང་མ་ག་གདུང་ངོ༌། །ལོག་འདྲེན་བདུད་ནི་བ་བདུད་ལ། ། དབང་དུ་སྡུད་པ་ས་སྡུད་དོ། །བཟང་ངན་མཉམ་པ་མ་མཉམ་སྟེ། །ཡིན་ནམ་སྙམ་པ་ས་སྙམ་མོ། །ཐད་ཀ་ཐད་དྲང་ཐད་རྐྱང་ལ། །བྱ་བ་འཐད་འོས་འ་འཐད་དོ། །གནོད་པས་གཙེ་བ་ག་གཙེ་ཡིན། །རྩེད་མོ་རྩེ་བ་ར་རྩེ་ལ། །སྙིང་བརྩེ་བ་འོག་ར་བརྩེའོ། །ཐོད་གཏུག་གདོང་གཏུག་ག་གཏུག་ལ། །མི་གཙང་རྟུག་པ་ར་རྟུག་གོ །གཞན་ལ་སྟེར་བ་ས་སྟེར་ལ། །མི་ཟད་གཏེར་ནི་ག་གཏེར་རོ། །མུན་པའི་སྨག་ནི་ས་སྨག་ལ། ། གཡུལ་གྱི་དམག་དཔུང་ད་དམག་གོ །གཅན་གཟན་སྟག་ནི་ས་སྟག་ཡིན། །མི་འགྱུར་རྟག་པ་ར་རྟག་ལ། ། ཕྱེ་མར་འཐག་པ་བ་བཏགས་ཏེ། །བརྟག་དཔྱད་བ་འོག་ར་བརྟག་གོ །དོན་ལས་མི་འདའ་འ་འདའ་ཡིན། ། མྱ་ངན་འདའ་བའང་དེ་བཞིན་ལ། །ལུང་པའི་ཕུ་མདའ་མ་མདའ་སྟེ། །འཕེན་པའི་མདའ་ཡང་དེ་དང་འདྲའོ། །བྱ་བ་མངགས་པ་མ་མངགས་ཏེ། །སྒྲོག་པའི་སྙན་དངགས་ད་དངགས་སོ། །བྱ་བ་བཤོལ་བ་བ་བཤོལ་ལ། །ཐོང་པའི་གཤོལ་མདའ་ག་གཤོལ་ལོ། །དུས་ཀྱི་སྔ་ཕྱི་ག་གཟོད་དེ། །བཟོད་སྲན་ཆེ་བ་བ་བཟོད་དོ། །རླན་གྱི་འདྲུལ་བ་ད་འདྲུལ་ལ། །ལམ་གྱི་འགྲུལ་ནི་ག་འགྲུལ་ལོ། །ཟབ་པའི་གཏིང་ནི་ག་གཏིང་ཡིན། །རྗེས་མའམ་རྐང་རྟིང་ར་རྟིང་ལ། །གདན་སོགས་བཏིང་བ་བ་བཏིང་ངོ༌། །སྦྱིན་པ་གཏོང་བ་ག་གཏོང་སྟེ། །མེད་པའི་སྟོང་པ་ས་སྟོང་ངོ༌། །གྲང་བའི་བསིལ་གྲིབ་བ་བསིལ་ཡིན། །དུམ་བུར་བསིལ་བའང་དེ་བཞིན་ལ། །དྲིལ་བུ་གསིལ་བ་ག་གསིལ་ལོ། །ཤིང་གི་སྡོང་པོ་ས་སྡོང་ལ། །སྡོང་གྲོགས་སྡོང་ཡང་དེ་འདྲ་སྟེ། །བསྡོངས་ཟླར་བ་འཕུལ་ཡང་འཇུག་ཡོད། །ངོ་གདོང་གདོང་འཕྲད་ག་གདོང་ངོ༌། །ཞེ་སའི་མཛད་ནི་མ་མཛད་དེ། །ཟད་པའི་འཛད་ནི་འ་འཛད་དོ། །མངོན་སུམ་སྣང་བ་ས་སྣང་ཡིན། །ཟས་ཀྱིས་བརྣང་ནི་བ་ར་བརྣང༌། །དུས་ཀྱི་གནངས་ཉིན་ག་གནངས་ཏེ། །གཞན་ལ་སྟེར་བའང་ག་གནང་ངོ༌། །ནམ་མཁའི་མཁའ་ནི་མ་མཁའ་ལ། །ཁ་དོག་ཁ་མཆུ་ཁ་རྐྱང་སྟེ། །འདབ་ཆགས་ཁྭ་ལ་ཝ་ཟུར་ཡོད། །མང་བའི་རྣམས་ནི་ར་རྣམས་ལ། །དུས་ཀྱི་རྣམ་པར་ཡང་འཇུག་མེད། །ཕང་སེམས་ཕང་ནི་ཕང་རྐྱང་ལ། །གནམ་འཕང་འཕང་ལོ་འ་འཕང་ངོ༌། །དུག་ལྔའི་ཉོན་མོངས་མ་མོངས་ལ། །ཐུན་མོང་མོང་ལ་ཡང་འཇུག་མེད། ། དྲི་མ་མནམ་པ་མ་མནམ་སྟེ། །ཕྱག་ན་བསྣམས་པ་བ་ས་བསྣམ་མོ། །ནམ་མཁའི་གནམ་ནི་ག་གནམ་ལ། ། གོས་ཀྱི་སྣམ་བུ་ས་སྣམ་མོ། །ཁོངས་པའི་སྙིང་ནི་ས་སྙིང་སྟེ། །རྒས་ནས་ཟད་པ་ར་རྙིང་ངོ༌། །རྔན་པའི་གླ་ནི་ག་གླ་ཡིན། །རི་དྭགས་གླ་བའང་དེ་དང་འདྲ། །སྲོག་ཆགས་ཉ་ནི་ཉ་རྐྱང་ལ། །རྐང་པའི་ཉྭ་ལ་ཝ་ཟུར་ཡོད། །བླ་མེད་བླ་མ་བ་བླ་སྟེ། །ཚེགས་མེད་ལས་སླ་ས་སླ་ལ། །བ་འོག་ར་བརླ་རྐང་པའི་བརླའོ། །དྲོད་ཀྱི་རླངས་ནི་ར་རླངས་ཡིན། །གླང་པོ་ཆེ་ནི་ག་གླང་སྟེ། །བླང་དོར་བླང་ནི་བ་བླང་ངོ༌། །གཅོད་པའི་སྟེའུ་ས་སྟེ་ལ། །རྟ་ཡི་རྟེའུ་ར་རྟེའོ། །གྲལ་ལ་བསྒྲིག་པ་ག་གྲལ་ཡིན། །དྲལ་རྡོལ་དྲལ་བ་ད་དྲལ་ལ། །སོ་སོར་གྱེས་པ་བ་བྲལ་ལོ། །ཁོག་པའི་གྲོད་པ་ག་གྲོད་ཡིན། །ཚ་བའི་དྲོད་ནི་ད་དྲོད་ལ། །དགའ་བྲོད་བྲོད་པ་བ་བྲོད་དོ༑ ༑སོ་ཁ་སོ་པ་སོ་རྐྱང་ལ། །སོ་ནམ་སོ་ཡང་དེ་དང་འདྲའོ། །མཚོན་ཆའི་གྲི་ནི་ག་གྲི་ཡིན། །སྣ་ཡི་ཡུལ་ནི་ད་དྲི་ལ། །གཏམ་སོགས་དྲི་བའང་དེ་དང་འདྲ། །ཉུང་དུ་སོང་བ་བ་བྲི་སྟེ། །ཡི་གེ་བྲི་བའང་དེ་བཞིན་ནོ། །རྩི་བའི་གྲངས་ནི་ག་གྲངས་ཡིན། །རེག་བྱ་གྲང་ལ་ཡང་འཇུག་མེད། །སྤྱན་དྲང་དྲང་པོ་ད་དྲང་སྟེ། ། ཕོ་བྲང་ལུས་བྲང་བ་བྲང་ངོ༌། །གྲོགས་དང་འགྲོགས་པ་ག་གྲོགས་ཏེ། །སྐྲག་ནས་འབྲོས་པ་ད་འདྲོག་གོ ། སྟོབས་ཤུགས་རྩལ་ནི་ར་རྩལ་ལ། །བཀའ་སྩལ་སྩལ་བ་ས་སྩལ་ཏེ། །བ་འོག་ས་བསྩལ་སྩོལ་ཉེ་བའོ། །རྒྱུ་འབྲས་རྒྱུ་ནི་ར་རྒྱུ་ཡིན། །ནང་ཁྲོལ་རྒྱུ་མའང་དེ་བཞིན་ལ། །གཡོ་སྒྱུ་སྒྱུ་མ་ས་སྒྱུའོ། །མྱུར་བའི་སྐྱེན་ནི་ས་སྐྱེན་ལ། །རྒྱུ་རྐྱེན་འཕྲལ་རྐྱེན་ར་རྐྱེན་ནོ། །ལུས་ཀྱི་ཞེ་ས་ས་སྐུ་ཡིན། །མ་བྱིན་ལེན་རྐུ་ར་རྐུ་ལ། །ལུས་ཀྱི་བྱེ་བྲག་ད་དཀུའོ། །ནམ་མཁའི་སྐར་མ་ས་སྐར་ཡིན། །ཁ་དོག་དཀར་བ་ད་དཀར་ཏེ། །ལོགས་སུ་བཀར་བ་བ་བཀར་རོ། །འཚོ་བྱེད་སྨན་ནི་ས་སྨན་ལ། །ངན་པའི་དམན་པ་ད་དམན་ནོ། །ར་བ་ར་མ་ར་རྐྱང་ལ། ། མགོ་ཡི་ར་ལ་ཝ་ཟུར་ཡོད། །ངག་གི་ཞེ་ས་ག་གསུང་སྟེ། །དྲི་ངད་བསུང་བ་བ་བསུང་ངོ༌། །ལུས་ཀྱི་སྨེ་བ་ས་སྨེ་ལ། །གཙང་རྨེའི་རྨེ་བ་ར་རྨེ་སྟེ། །ཁོང་ཁྲོའི་དམེ་འཁྲུག་ད་དམེའོ། །འབྲུ་ཡི་གྲོ་ནི་ག་གྲོ་ཡིན། །དྲོད་ཀྱི་དྲོ་བ་ད་དྲོ་སྟེ། །རོ་བྲོ་བ་ནི་བ་བྲོའོ། །འབིག་པའི་རྩང་ནི་ར་རྩང་ལ། །ཆུ་ཡི་གཙང་པོ་ག་གཙང་སྟེ། ། གཙང་མའི་གཙང་ཡང་དེ་འདྲའོ། །ན་ཚོད་གཞོན་པ་ག་གཞོན་ཏེ། །རྟ་ཡི་བཞོན་པ་བ་བཞོན་ནོ། །མཛེས་པའི་མཚར་སྡུག་མ་མཚར་ལ། །ཚར་དུ་དངར་བ་ཚར་རྐྱང་སྟེ། །གྲངས་ཀྱི་ཚར་ཡང་དེ་དང་འདྲའོ། ། གཡོ་བའི་རླུང་ནི་ར་རླུང་ལ། །འབབས་པའི་ཆུ་ཀླུང་ཀ་ཀླུང་ངོ༌། །གསུང་རབ་ཀློག་པ་ཀ་ཀློག་སྟེ། །གློག་འགྱུ་བ་ནི་ག་གློག་གོ །འཇིགས་པའི་སྐྲག་པ་ས་སྐྲག་ལ། །བཀྲག་མདངས་འོད་ནི་བ་བཀྲག་གོ །བསང་གསོལ་བསང་དུད་བ་བསང་ལ། །གསང་འོས་གསང་ཚིག་ག་གསང་ངོ༌། །གས་ཆག་ཉམས་ཆག་ཆག་རྐྱང་ལ། །འདོད་ཆགས་ཞེ་ཆགས་ཡང་འཇུག་ཡོད། །བརྟུལ་ཕོད་དཔའ་བ་ད་དཔའ་སྟེ། །མཛེས་པའི་སྤ་བ་ས་སྤའོ། །ཁྲི་མུན་བཙོན་ཁང་བ་བཙོན་ལ། །སྦྱོར་བརྩོན་བ་འོག་ར་བརྩོན་ནོ། །མཆོད་པའི་རྟེན་ནི་ར་རྟེན་ཏེ། །གྲོགས་བསྟེན་བ་འོག་ས་བསྟེན་ནོ། །རིགས་འདྲ་སྦྱོར་བ་ག་འགྲེ་སྟེ། །གནོད་བྱེད་འདྲེ་ནི་ད་འདྲེའོ། །ཟླ་གྲོགས་ནོར་གྲོགས་ག་གྲོགས་ཏེ། །སྲོག་ཆགས་གྲོག་མར་ཡང་འཇུག་མེད། །ཁུར་བའི་དྲོག་ནི་ད་དྲོག་གོ །རྐང་ལག་ཞ་བ་ཞ་རྐྱང་ལ། །གྱོན་པའི་ཞྭ་མོར་ཝ་ཟུར་ཡོད། །ཚོན་གྱི་མཐིང་ནི་མ་མཐིང་སྟེ། ། རྐང་པ་འཐིང་བ་འ་འཐིང་ངོ༌། །ནད་ཀྱི་རྣག་ནི་ར་རྣག་ལ། །ཁ་དོག་གནག་པ་ག་གནག་གོ །ལུས་ཀྱི་རྔོ་ནི་ར་རྔོ་སྟེ། །དགེ་བསྔོ་བ་འོག་ས་བསྔོའོ། །ཞེ་སྡང་སྡང་སེམས་ས་སྡང་ལ། །འཕར་ལྡང་ལྷར་ལྡང་ལ་ལྡང་སྟེ༑ ༑ཁ་གདངས་ག་གདངས་ཡང་འཇུག་ཅན། །དབྱངས་ཀྱི་གདངས་ཡང་དེ་དང་འདྲའོ། །གྲངས་ཀྱི་དགུ་ནི་ད་དགུ་ལ།།སྐྱེ་རྒུ་ཡོད་རྒུ་མཁོ་རྒུ་སོགས། །མང་བའི་རྒུ་ནི་ར་རྒུའོ། །དབུགས་དབྱུང་གནས་དབྱུང་ད་བ་དབྱུང༌། །གཡུང་དྲུང་གཡུང་དྭགས་ག་གཡུང་ངོ༌། །ས་རྡོའི་རྡོ་ནི་ར་རྡོ་སྟེ། །རྡོ་རྗེའི་རྡོའང་དེ་བཞིན་ལ། །ཤུགས་བདོ་བ་ནི་བ་བདོའོ། །བྲབ་པའི་ལྕག་ནི་ལ་ལྕག་ལ། །མཚོན་ཆའི་ལྕགས་ལ་ཡང་འཇུག་ཡོད། །ཕྱི་ནང་ཟང་ཐལ་ཟང་རྐྱང་ལ། །རིན་ཆེན་ཟངས་ལ་ཡང་འཇུག་ཡོད། །ཐུན་མོང་མོང་ནི་མོང་རྐྱང་ལ། །ཉོན་མོངས་མོངས་ལ་ཡང་འཇུག་ཡོད། །ཚོན་མདོག་ནག་ནི་ནག་རྐྱང་ལ། །ཤིང་གི་ནགས་ལ་ཡང་འཇུག་ཡོད། །སྣུམ་ཞག་ཉིན་ཞག་ཞག་རྐྱང་ལ། །འཆིང་ཞགས་ཞགས་པར་ཡང་འཇུག་ཡོད། ། དེང་དུས་གནས་སྐབས་དེང་རྐྱང་ལ། །ཕྱིར་དེངས་དེངས་ཤིག་ཡང་འཇུག་ཡོད། །མིང་བརྗོད་གང་ཡང་གང་རྐྱང་ལ། །གངས་རིའི་གང་ལ་ཡང་འཇུག་ཡོད། །ཤུག་སྡོང་ཤུག་པ་ཤུག་རྐྱང་ལ། །སྟོབས་རྩལ་ཤུགས་ལ་ཡང་འཇུག་ཡོད། །སེམས་ཅན་ལུག་ནི་ལུག་རྐྱང་ལ། །ལུགས་སྲོལ་རིང་ལུགས་ཡང་འཇུག་ཡོད། ། རྐང་ལག་ལག་པ་ལག་རྐྱང་ལ། །ཞེ་སའི་ལགས་ལ་ཡང་འཇུག་ཡོད། །རབ་མཆོག་རབ་འབྲིང་རབ་རྐྱང་སྟེ། །ཚེ་རབས་སྐྱེས་རབས་ཡང་འཇུག་ཡོད། །ཟང་རག་རག་ལས་རག་རྐྱང་ལ། །ཕྲ་རགས་རགས་ལ་ཡང་འཇུག་ཡོད། །ཆམ་ལ་ཕབ་པ་ཆམ་རྐྱང་སྟེ། །ཁ་འཆམ་པ་ནི་འ་འཆམ་ལ། །ཟློས་གར་འཆམས་ལ་ཡང་འཇུག་ཡོད། །ལུས་ཀྱི་པང་ནི་པང་རྐྱང་ལ། །དཔང་འཛུག་དཔང་པོ་ད་འཕུལ་ཅན། །མཐོ་དམན་དཔངས་ལ་ཡང་འཇུག་ཡོད། །པར་བུ་པར་འདེབས་པར་རྐྱང་ལ། །གནས་སྤར་གོང་སྤར་ས་སྤར་རོ། ། འཚོ་གཞེས་གླུ་གཞས་ག་གཞེས་ལ། །བཞེས་པ་ཞལ་བཞེས་བ་བཞེས་སོ། །ཐ་མ་ཐ་སྙད་ཐ་རྐྱང་ལ། །ཐོག་མཐའ་མཐའ་ཡས་མ་འཕུལ་ཅན་ནོ། །དཀོན་མཆོག་དཀོར་རྫས་ད་དཀོར་ཏེ། །འཁོར་བསྐོར་བ་འོག་ས་བསྐོར་རོ། །ནོར་འཇལ་བ་ནི་འ་འཇལ་ལ། །གོང་མ་མཇལ་བ་མ་མཇལ་ལོ། །ཆུ་ལས་བརྒལ་བ་ར་བརྒལ་ཏེ། །རྒྱབ་ཀྱི་སྒལ་པ་ས་སྒལ་ལོ། །རི་ཡི་སྒང་ནི་ས་སྒང་ལ། །སྣོད་དགང་དབུགས་དགང་ད་དགང་ངོ༌། །རྩ་བའི་རྩ་ནི་ར་རྩ་ཡིན། །སྡུམ་བུ་རྩྭ་ལ་ཝ་ཟུར་ཡོད། །སྤྱན་ལ་བཙའ་བ་བ་བཙའ་སྟེ། །ལྕགས་ཀྱི་བཙའ་ཡང་དེ་དང་འདྲ། །ངོ་མཚར་རྨད་བྱུང་ར་རྨད་ལ། །བསྟོད་སྨད་སྨད་ནི་ས་སྨད་དོ། །ས་བདག་ཀླུ་ནི་ཀ་ཀླུ་ཡིན། །སྙན་པའི་གླུ་དབྱངས་ག་གླུ་ལ། །རིན་གྱིས་ཉོ་བ་བ་བླུ་སྟེ། །གཞན་གྱིས་སླུ་བ་ས་སླུའོ། །ཐུགས་ལ་བཏགས་པ་བ་བཏགས་ལ། །ཕྱེ་མར་བཏགས་པའང་དེ་འདྲ་སྟེ། །རྒྱབ་ཀྱི་ལྟག་པ་ལ་ལྟག་གོ །ལག་ཆ་གདེངས་པ་འགྲེང་བུ་སྟེ། །དཔའ་བའི་གདིང་ནི་གི་གུའོ། །འབེབས་པའི་པྲ་ནི་པྲ་རྐྱང་སྟེ། །མགོ་ཡི་སྐྲ་ནི་ས་སྐྲ་ལ། །བཀྲ་ཤིས་བཀྲ་ནི་བ་བཀྲའོ། །དེ་སོགས་མིང་ཚིག་སྒྲ་ཡི་གནད། །ཞིབ་ཏུ་བརྟག་ན་མི་འདྲ་བས། །འཁྲུལ་པ་འབྱུང་བ་མི་སྲིད་ཀྱང༌། །རྨོངས་པ་ཕལ་ཆེར་གྱ་ཚོམ་དུ། །ནོར་བར་བྲིས་ཤིང་ནོར་བར་བཀླག །ལོག་པར་གོ་བས་དོན་འཆུག་སྲིད། །དེས་ན་བརྡ་དག་ལ་བརྟེན་ནས། །མ་ནོར་དོན་རྣམས་འཚོལ་བ་གཅེས། །གང་དག་ཡི་གེ་འབྲི་བ་པོར། །སྙོམས་གཙང་འགྲིག་གསུམ་ལྡན་པ་དང༌། ། ལེགས་མགྱོགས་དག་གསུམ་དྲུག་ཚང་ན། །མཁས་པའི་གོ་ས་ཐོབ་པ་ཡིན། །ཡིག་གཟུགས་ལེགས་པར་མ་སྦྱངས་ཤིང༌། །བརྡ་དག་ཞིབ་ཏུ་མ་བསླབ་པར། །འབྲི་དང་རྩོམ་པའི་ཁུར་ལེན་པ། །རང་སྐྱོན་གཞན་ལ་ངོམས་པར་ཟད། །སུམ་རྟགས་ལ་སོགས་གཞུང་རྒྱ་ཆེའི། །གནམ་འཕང་མ་ཆོད་བློ་གསར་རྣམས། ། རང་ཚོད་ས་རྒྱ་བསྐོར་བ་ལ། །དག་ཡིག་བཞོན་པ་འདི་འདྲ་བཟང༌། །དེ་ཕྱིར་ཐར་འདོད་རྣམས་ལྟ་ཅི། ། འཇིག་རྟེན་ལུགས་ལ་འཇུག་རྣམས་ཀྱང༌། །ཚུལ་འདི་སྙིང་གི་བདུད་རྩི་རུ། །ངེས་པས་ལེགས་པར་བསྟེན་འཚལ་ལོ། །དེ་ལྟར་བརྡ་དག་བསྟན་བཅོས་གཞུང༌། །ཨུ་དུམ་ཝ་རའི་སྐྱེད་ཚལ་ལས། །ཉེར་མཁོའི་དག་ཡིག་པད་དཀར་གྱི། །ཆུན་པོ་ཅུང་ཞིག་བླངས་འདི་ནི། །དཔལ་ལྡན་མི་དབང་བཤད་སྒྲ་བའི། །བཀའ་ལུང་དོ་ཤལ་ཐོད་བཅིངས་ཏེ། །རང་ལོ་ཉེར་དགུ་ཆུ་སྤྲེལ་ལོར། །གཏེར་ཁོག་མཁན་ལྗོངས་དགའ་ཚལ་དུ། །པད་བཀོད་བློ་གསལ་མང་བསྡུས་ནས། །འབྲི་ཀློག་བསླབ་གྲྭ་གསར་འཛུག་གི། དགེ་རྒན་སྲི་ཞུ་ལྷུར་ལེན་སྐབས། །བློ་གྲོས་གསར་པའི་བྱིས་རྣམས་ཀྱི། །རྣ་བའི་རྒྱན་དུ་སྒྲུབས་ཤིག་ཅེས། །དོན་གཉེར་ཅན་འགས་བསྐུལ་བ་བཞིན། །གོ་བར་སླ་ཞིང་འཇུག་བདེ་བར། །འཇིགས་བྲལ་ཡེ་ཤེས་རྡོ་རྗེས་སྦྱར། །བསོད་ནམས་ཉིན་མོར་བྱེད་པའི་འོད། །འགྲོ་བློའི་པད་ཚལ་ལ་ཕོག་པས། །ཤེས་རབ་འདབ་རྒྱ་ཡོངས་གྲོལ་ཏེ། །རྣམ་གྲོལ་གེ་སར་འཛུམ་བྱེད་ཤོག།། །།ཤྲཱི་བི་ཛ་ཡནྟུ། སརྦ་དཱ་མངྒ་ལཾ།།
མཆན།     ལྡི་ལི་བསམ་ཡས་གླིང་ནས་དཔར་སྐྲུན་ཞུས་པའི་དག་ཡིག་དང་སུམ་རྟགས་དེབ་ཆུང་གཞིར་བཟུང་སྟེ་བསྒྲིགས་པ་ཡིན།
རྩོམ་པ་པོའི་ལོ་རྒྱུས་མདོར་བསྡུས།
༄༅། །སྐྱབས་རྗེ་བདུད་འཇོམས་རིན་པོ་ཆེ་འཇིགས་བྲལ་ཡེ་ཤེས་རྡོ་རྗེ་ནི་འོད་གསལ་གནམ་གྱི་ལྷ་བྱ་ཁྲི་བཙན་པོ་སྤུ་བོ་རོང་གི་ཞིང་ཁམས་བདག་གིར་བཟུང་བ་ལས། ཡུམ་གྱི་རྗེ་བོ་ཀ་གནམ་ཆོས་རྒྱལ་དུ་གྲགས་པའི་རིགས་རྒྱུད་དྲི་མ་མེད་པ་ལས་བྱོན་པའི་ཡབ་མཁན་རྒན་སྤྲུལ་སྐུ་འཇམ་དཔལ་ནོར་བུ་དབང་རྒྱལ་དང༌། ལང་གྲོ་ལོ་ཙཱ་བའི་རྣམ་འཕྲུལ་རིག་འཛིན་གཏེར་ཆེན་རཏྣ་གླིང་པའི་གདུང་རྒྱུད་ལས་བྱོན་པའི་ཡུམ་རྣམ་གྲོལ་མ་ཞེས་མཁའ་འགྲོའི་མཚན་ཅན་ཏེ། ཡབ་ཡུམ་གཉིས་ཀྱི་སྲས་སུ་བདག་ཅག་གི་སྟོན་པ་ཞི་བར་གཟིམས་ནས་ལོ་༢༣༤༠ སངས་རྒྱས་གཉིས་པ་འཁྲུངས་ནས་ལོ་༢༣༣༦ ཤིང་འབྲུག་བོད་རྒྱལ་ལོ་༢༠༣༡ ཕྱི་ལོ་༡༩༠༤ དབང་ཐང་འབྲུག བོད་ཟླ་དྲུག་པ་རེས་གཟའ་ཉི་མ། ཨོ་རྒྱན་གྱི་སློབ་དཔོན་པདྨ་སམ་བྷ་ཝ་སིན་དྷུའི་རྒྱ་མཚོར་རང་བྱུང་པདྨའི་སྡོང་པོར་རང་བྱོན་དུས་ཆེན་ཚེས་བཅུའི་ཉིན་འོད་ཟེར་བརྒྱད་པའི་ཟེར་འཕྲེང་ཐོག་མར་གནས་དེར་འགྱེད་པའི་སྐབས་སུ་ངོ་མཚར་བའི་ལྟས་དུ་མ་དང་བཅས་ཏེ་ཡུམ་ལ་གནོད་པ་མེད་པར་བདེ་བར་སྐུ་བལྟམས། སྐྱབས་རྗེ་རིན་པོ་ཆེའི་ཞལ་ནས། དེ་ནས་སྐུ་ཚེའི་སྟོད་དུ་དཔལ་སྤྲུལ་རིན་པོ་ཆེའི་སློབ་མ་ཡིན་པ། སྨད་དུ་བདུད་འཇོམས་གོང་མའི་སློབ་མ་ཡིན་པ། བསྙེན་སྔགས་དགོངས་ཕུལ་དུ་ཕྱིན་པ་གླིང་བླ་མ་པདྨ་བསམ་འཕེལ་གྱིས་ང་ལ་ཀློག་སློབ་པའི་འགོ་ཚུགས། བླ་མ་པདྨ་བསམ་འཕེལ་ནི། ཐུགས་གཤིས་འཇམ་པ་ཞི་དུལ་ཅན་དང༌། ང་ལ་ཅི་བྱེད་ལེགས་མཐོང་དང་མོས་གུས་དད་པ་ཆེ་བས། ངའི་འདོད་པ་ལྟར་ལས་ལེགས་ཉེས་མི་འབྱེད་པ་རེད། དམ་པའི་སྐྱེས་ཆེན་རྣམས་ཀྱི་མདུན་ནས་ཐུན་མོང་དང་ཐུན་མིན་གྱི་གཞུང་ལུགས་དང་དབང་ལུང་ཁྲིད་སོགས་ནོད་ནས་བསྒྲུབས་པ་ཙམ་གྱིས་མཁས་གྲུབ་ཀྱི་གོ་འཕང་བརྙེས་ཏེ་སྙིགས་དུས་མཁས་གྲུབ་ཡོངས་ཀྱི་གཙུག་རྒྱན་ལྟ་བུར་གྱུར་ཡོད།
གསུང་རྩོམ་ནི། ས་ཕོ་རྟ་ལོར་མཛད་པའི་《གངས་ཅན་བོད་ཆེན་པོའི་རྒྱལ་རབས་བསྡུས་གསལ་དུ་བཀོད་པ་སྔོན་མེད་དྭངས་ཤེལ་འཕྲུལ་གྱི་མེ་ལོང་》དང་། དཔལ་ལྡན་མི་དབང་བཀའ་བློན་བཤད་སྒྲ་བས་བསྐུལ་མ་མཛད་པ་ལྟར་དགུང་ལོ་ཉེར་དགུ་སྟེ། ཆུ་ཕོ་སྤྲེལ་ལོར་《བོད་ཀྱི་བརྡ་སྤྲོད་པའི་སྔོན་འགྲོའི་ཡི་གེ་ཀློག་ཚུལ་གྱི་རྣམ་གཞག་ཤེས་བྱའི་སྒོ་འབྱེད་》དང། 《དག་ཡིག་མདོར་བསྡུས་པད་དཀར་ཆུན་པོ་བྱིས་པ་དགའ་བའི་རྣ་རྒྱན་》ཞེས་བྱ་བ་མཛད་པ་སོགས་རྒྱ་ཆེ་བའི་མཛད་པ་འཕྲིན་ལས་བསྐྱངས་ཀྱང་འདིར་རགས་བསྡུས་ཙམ་མོ། །ཤིང་གླང་བོད་རྒྱལ་ལོ་༢༡༡༢ ཕྱི་ལོ་༡༩༨༥ ལོར་དགོངས་པ་གཞན་དོན་དུ་གཤེགས།
༄༅། །བོད་ཀྱི་བརྡ་དག་རིག་པའི་གནས་ལ་འཇུག་པའི་སྒོ་ཞེས་བྱ་བ་བཞུགས་སོ།།
ཚེ་ཏན་ཞབས་དྲུང་དབྱངས་ལྡན་རིག་པའི་འདོད་འཇོ།(༡༩༡༠-༡༩༨༥)
༄༅། །བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །ཀ་ཁ་སུམ་ཅུ་ཚང་བའི་ཚིགས་བཅད། འཇི༷གས་མེ༷ད་ཡེ་ཤེས་གཏེར་མཛོད་ད༷མ་པའི་སྐུ། །ཆོ༷ས་ཕུང་སྣ་ཚོགས་ཁམས་བཞིན་གཟིགས་པའི་གསུང༌། །ཨེ་ཝཾ་མཉམ་སྦྱོར་བདེ་སྟོང་ཐུགས་དང་ལྡན། །ལུས་ཅན་རྒྱ༷་མཚོ༷འི་སྤྱི་གཙུག་རྒྱན་དུ་ལྷམ། །གངས་རིའི་ཕྲེང་བས་བསྐོར་བའི་འཇིག་རྟེན་དུ། །རྒྱལ་བསྟན་ཉིན་བྱེད་འཆར་བའི་སྐྱ་རེངས་ཀྱི། །ཡི་གེའི་སྲོལ་ཆེན་ཐོག་མར་འབྱེད་མཛད་པ། །འཇམ་དབྱངས་རྣམ་སྤྲུལ་ཐོན་མིའི་ཞབས་ལ་འདུད། །གསུང་རབ་རྒྱ་མཚོར་བགྲོད་པའི་གྲུ་བོ་ཆེ། །བརྡ་དག་གཞུང་ལུགས་རྒྱས་བསྡུས་མང་མཆིས་ཀྱང༌། །འདིར་ནི་གསར་སློབ་དཔྱོད་ལྡན་དོན་གཉེར་འགའི། །བློ་དང་འཚམ་ཕྱིར་གོ་སླའི་སྐད་ཀྱིས་བརྩམ། །
ཀ༽ སྐར༷་མ་པ་སངས་དུང་གི་མདོག་ལྟར་དཀ༷ར། །སྐོ༷ར་ཚན་ཕྱེ་སྟེ་ཡུལ་གྲུའི་མཐའ་ལ་བསྐོ༷ར། །སྐུ༷་མཆོག་ཁྱོད་ཀྱི་ཕྱག་ནི་དཀུ༷་ལ་བརྟེན། །ཕག་ཏུ་བསྐུ༷ངས་ནས་རྐོ༷ང་བུའི་སྣོད་རྣམས་ཁྱེར། །ཐོབ་པའི་སྐལ༷་བ་བསྐལ༷་བའི་བར་དུ་བསགས། །སྲེད་པའི་བརྐ༷མ་པ་ཉི་མས་བསྐམ༷་མི་འགྱུར། །རྐ༷ན་གྱི་ངོས་སུ་ཚེར་མ་ཡོད་རེ་སྐ༷ན། །མ་འགྱངས་སྐྱེ༷ན་པར་མཁོ་བའི་མཐུན་རྐྱེ༷ན་སྒྲུབ། །འོ་ཞོ་དཀྲུ༷གས་པས་སྣོད་དུ་སྤྲིན་ལྟར་དཀྲི༷གས། །རྐྱ༷ང་གི་ཤ་ཡིས་བུ་དང་བུ་མོ་བསྐྱ༷ངས། །ཤ་མེད་ཀེ༷ང་རུས་དུར་གྱི་ཁྲོད་དུ་བཀ༷ང༌། ། ལྐོ༷ག་མའི་གནས་

ན་ཤུན་པའི་སྐོ༷གས་པ་མང༌། 
ཁ༽ ཁ༷ང་བརྩེགས་མཐོན་པོར་ང་རྒྱལ་དྲེགས་པས་ཁེ༷ངས། །ཁ༷མ་ཟས་ཟོས་པས་ལུས་ཀྱི་འབྱུང་ཁམ༷ས་རྒྱས། །ཁོ༷ར་ཡུག་ཀུན་ཏུ་འཁོ༷ར་ལོའི་བགྲོད་པ་མང༌། །སྨན་གྱི་མཁ༷ན་པ་ཁ༷ན་ལ་སུ་ཡིས་འཇོག །འདབ་ཆགས་ཁྲུ༷ང་ཁྲུང་སྒོ་ངའི་སྦུབས་ནས་འཁྲུ༷ངས། །ཁྱོ༷གས་ཀྱི་ཁང་བཟང་འཁྲི་ཤིང་འཁྱོ༷ག་པོས་འཁུར། །བྱ་རྒྱལ་ཁྱུ༷ང་ཆེན་ཞོན་ན་བྱ་བ་འཁྱོ༷ངས། །ཆུ་འཛིན་འཁྲི༷གས་དུས་ལག་པའི་མཁྲི༷ག་མ་ན། །འཐབ་རྩོད་འཁྲུ༷ག་པས་ཕན་ཚུན་འཛིངས་པར་འཁྲུ༷གས། །ཁྲུ༷་ཚད་ལོངས་པའི་གདོན་ཕྱིས་ཆུ་ཡིས་འཁྲུ༷ད། །སྡོང་པོའི་འཁྲི༷་ཤིང་ཁྲི༷་ཕྲག་ས་ལ་བཙུགས། །རོལ་མོ་འཁྲོ༷ལ་བཞིན་ནང་ཁྲོ༷ལ་ཟ་བར་རྩོམ། །
ག༽ རྨ་ཆེན་ག༷ངས་རི་ག༷ང་ནས་བལྟས་ཀྱང་བརྗིད། །ཉིན་གུ༷ང་གྲལ་གྱི་གོ༷ང་ནས་གསོལ་སྟོན་འཐུངས། །དགུ༷ང་ལོ་དུ་ལོན་ཐུགས་ཀྱི་དགོ༷ངས་པར་ཞོག །རི་དྭགས་དགོ༷་བ་སྒོ༷་ཡི་ཕྱི་ན་རྒྱུགས། །རྟ་རྒོ༷ད་རྒོད་མ་གད་མོ་དགོ༷ད་བཞིན་བཏུལ། །གཅིན་སྣོད་ལྒང༷་བུ་རི་ཡི་སྒང༷་ལ་འཕངས། །རྩམ་པ་བག༷མས་ཏེ་དགྲ་བོའི་ཀླད་པ་འགེ༷མ། །སྒོ༷ག་པ་ཟོས་རྗེས་རྨ་ཡི་ཤུན་པ་དགོ༷ག། །མཚེར་ས་གོ༷ལ་བས་ཟོག་རྣམས་དོན་མེད་གོ༷ད། །རྒྱ༷ང་རིང་ལམ་ནས་སེང་གེའི་གད་རྒྱ༷ངས་ཐོས། །ཀོ་རློན་བརྒྱ༷ངས་ནས་དུས་ཚོད་རིང་ཞིག་བགྱ༷ངས། །རྔ་སྦུབ་སྒྲ༷་ཡིས་བསྟན་དགྲ༷་ཕྱེ་མར་བརླགས། །
ང༽ ང༷ག་ཚིག་བཙན་པོས་ཕོ་ཉ་ཕྱོགས་སུ་མང༷གས། །ང༷ལ་དུབ་ལས་ཀྱིས་མང༷ལ་གྱི་ཕྲུ་གུ་ལྷུང༌། ། ཞིམ་མང༷ར་སྨན་གྱིས་ང༷ར་སྐད་མཐོན་པོ་འབྱིན། །མང༷ན་བགྲངས་སྐྱོན་གྱིས་ང༷ན་འགྲོའི་གནས་སུ་འཕེན། །ལེགས་སྦྱར་སྔ༷གས་སྐད་ཤེས་ན་ཀུན་གྱིས་བསྔ༷གས། །རྔོ༷ན་པའི་མདའ་ཡིས་སྔོ༷ན་ན་ཡོད་པ་བསད། །རྔོ༷་ནད་བྱུང་བས་ལྭ་བ་སྔོ༷་སྐྱ་གོན། །ང༷ང་པ་འཕུར་བ་མཁའ་ལས་ལྷུང་བས་སྔ༷ངས། །མུ་ང༷ས་བྱུང་ན་ངེ༷ས་པར་ཡི་རེ་མུག །རྟ་ཡི་རྔོ༷ག་མ་ཆུ་ཡི་ངོ༷གས་སུ་བཀྲུ། །རྔ༷་མའི་ཉག་མ་སྔ༷་མའི་གྲི་ཡིས་བཅད། །རྔ༷་བརྡུངས་ཚེ་ན་སྔ༷་རྔོད་ཚོད་མ་ཟ། །
ཅ༽ རྟ་མཆོག་ཅ༷ང་ཤེས་མདུན་ནས་རྒྱུག་ཅི༷ང་མཆོངས། །རྩི་ཤིང་ཐམས་ཅ༷ད་རྨིག་པ་རྣོན་པོས་བཅད། །ཞབས་ཀྱིས་བཅ༷གས་སར་བསྡད་ནས་དཀར་ཡོལ་བཅ༷ག །ཐག་པས་བཅི༷ངས་ཏེ་སྤར་མོ་གཅིག་ཏུ་བཅ༷ངས། །དགྲ་བཅོ༷མ་པ་རྣམས་མི་སྨྲ་གཅོ༷མ་བསྐྱུངས་བཞུགས། །གཅི༷་བ་བཏང་བས་ལྕི༷་བ་གཤེར་བར་བྱས། །རྟ་རྨིག་ལྕག༷ས་ཀྱིས་བཏུམས་ནས་ལྕག༷་གིས་བྲབ། །རི་རབ་ལྕོ༷ག་ཏུ་འགྲོ་བར་བློས་མི་ལྕོ༷གས། །རང་ཉིད་གཅི༷ག་པུར་སྡོད་ལ་བློ་ཡིས་ལྕི༷གས། །ཅོ༷ང་གི་རོལ་མོ་ཅུ༷ང་ཟད་ཤེད་ཀྱིས་བརྡུངས། ། སྨྲ་བྱེད་ལྕེ༷་ཡིས་གཅེ༷ས་པའི་གཏམ་དག་ཤོད། །གཅོ༷ང་ནད་བྱུང་ཚེ་གཅུ༷ང་གིས་ཅི་ལ་ཕན། །
ཆ༽ དམ་པའི་ཆོ༷ས་ཀྱིས་བློ་ཁ་འཆོ༷ས་པར་བྱེད། །མཆོ༷ངས་ལྡིང་བྱས་ནས་རིན་ཆེན་མཆོ༷ང་ཞིག་རྙེད། །ཁ་ཟས་མཆོ༷ག་ལ་ཆོ༷ག་ཤེས་བསྟེན་ན་ལེགས། །ཆ༷ང་གིས་སྦགས་པའི་ཆ༷ངས་བུ་ག་ལ་ཞིམ། ། ཆོ༷ལ་ཟངས་ནང་དུ་འཐུངས་ན་འཆོ༷ལ་བར་རྩི། །ཡལ་ག་ཆ༷ག་པའི་ངོས་ན་སྦྲང་རྩི་ཆ༷གས། །ཆ༷ར་པ་བབས་པའི་རྗེས་སུ་ཉི་མ་འཆ༷ར། །འབྲུ་ཁལ་ཆི༷ག་སྟོང་མཆིག་དང་མཆི༷ག་གུར་འཐག །དམ་ཆོས་འཆ༷ད་པས་དགེ་སེམས་ཆ༷ད་པ་འཐུད། །ཤིང་ཐོག་ཆ༷་ཤས་ཙམ་ཞིག་འཆ༷འ་བར་བྱེད། །ཆ༷བ་ཀྱིས་བྲན་པ་ལྐོག་ཏུ་འཆ༷བ་ཅིང་སྦེད། །འཆ༷མ་གྱི་ལྟད་མོར་ཁྲོམ་ཚོགས་ཆ༷མ་མེར་བརྡལ། །
ཇ༽ འཇི༷ག་རྟེན་ཁམས་སུ་འཇི༷གས་པའི་གཅན་གཟན་མང༌། །འཇ༷ག་མའི་རྩྭ་ཡི་སྐྱེ་དབྱིབས་སེམས་ལ་འཇ༷གས། །འཇི༷་བས་སོ་བཏབ་ཤ་པགས་འཇུ༷་སྙམ་བྱེད། །ལུས་ཀྱི་སྐེ་མཇི༷ང་རྒྱ་མཚོའི་འཇི༷ང་དུ་ནུབ། །མཇུ༷ག་མ་ལྡན་པ་ར་བའི་ནང་དུ་འཇུ༷ག །རིན་ཐང་འཇ༷ལ་དུ་མེད་པའི་རྟེན་ལ་མཇ༷ལ། ། འཇེ༷བས་པའི་སྐད་སྙན་ཅན་དེ་འཇ༷བས་ནས་འོང༌། །བྱི་འུ་འཇོ༷ལ་མོ་འཇོ༷་སྒེག་ཉམས་དང་ལྡན། །ཏིལ་གྱི་རྗང༷་བུ་ལྗང༷་ཁུའི་ཚོན་མདངས་བཀྲ །རྗེ༷་བོ་མཆོག་གིས་རྗེ༷འུ་རིགས་ཡོངས་ལ་བྱམས། ། མཆོད་ཅིང་རྗེ༷ད་པར་ནམ་ཡང་བརྗེ༷ད་མི་བྱ། །ཤ་རྗུ༷ད་ཟོས་པས་གཟི་བརྗི༷ད་འབྱུང་མི་སྲིད། །
ཉ༽ ཉ༷་ཤ་ཟོས་པས་ཉྭ༷་བཞི་སྦོམ་པོར་གྱུར། །མཉ༷ན་པས་ཆུ་ལས་བསྒྲལ་བའི་སྐད་ལ་ཉ༷ན། །སྣ་ཉེ༷ག་ཁྱི་གུ་ཉག༷་ཐག་ཕྲ་མོས་བཏགས། །ཉམ༷་ཐག་གྱུར་ཚེ་ལུས་ཀྱི་གཟི་མདངས་ཉམ༷ས། །ཉེ༷་རིང་བྱེད་པའི་ཆགས་སྡང་ཉེ༷ས་པ་སྤངས། །ལག་པ་གཉི༷ས་ཀྱིས་ནང་ཁྲོལ་གཉེ༷་མ་བླངས། །སྙེ༷ས་ནས་བསྡད་དེ་འབྲུ་ཡི་སྙེ༷་མ་བཅད། །སྙི༷ང་སྟོབས་ཅན་དེ་ནམ་ཡང་བསྙེ༷ངས་པ་མེད། །སྙུ༷ང་བུས་ཕིགས་ནས་ཡོ་བྱད་བསྙུ༷ངས་པར་བྱས། །ཡིན་ནམ་སྙམ༷་ནས་འབར་འབུར་མེད་པར་བསྙམ༷ས། །སོ་ཡི་རྙི༷ལ་ལ་དྲུད་ནས་མེ་ཏོག་རྙི༷ད། ། གཉི༷ད་ལས་སད་ཚེ་དགྲ་ཚོགས་ས་མཐར་བསྙི༷ལ། །
ཏ༽ ཏི༷ང་ཤགས་འཁྲོལ་བཞིན་དམན་ལ་སྦྱིན་པ་བཏ༷ང༌། །གཞན་ལ་སྟེ༷ར་མཁན་འདོད་དགུའི་གཏེ༷ར་དུ་འགྱུར། །རལ་གྲིས་གཏུ༷བས་ནས་མཁའ་ལ་སྤྲིན་ལྟར་གཏི༷བས། །ཤིང་སྡོང་སྟག༷་པ་མི་འགྱུར་རྟ༷ག་པ་མིན། །གཅན་གཟན་སྟ༷ག་གཟིག་གཉའ་ལྟ༷ག་འདི་ནས་མཆོངས། །སྟེ༷གས་བུའི་སྟེང་ནས་སྟེ༷ག་ཅིང་སྒེག་ཉམས་བྱེད། །སྤྲང་པོར་གཏོ༷གས་ཚད་ལྟོ༷གས་ཤིང་སྐོམ་པས་གཟིར། །མདའ་ལྟོ༷ང་སྦྱར་ནས་ཕ་རོལ་སྟོ༷ང་ཕྲག་བསད། །སྟུ༷ག་པོའི་གོས་གྱོན་རྟུ༷ག་པ་འདོར་བར་དཀའ། །མི་གཡོ་བརྟ༷ན་པོའི་སྒང་ནས་ལྟད་མོ་བསྟ༷ན། །ལྟ༷་བྱེད་མིག་གིས་གཟུགས་མཚར་དཔལ་ལ་བལྟ༷། །རྟོ༷ག་དཔྱོད་བཏང་ནས་གསུང་རབ་དོན་ཀུན་རྟོ༷གས། །
ཐ༽ མཐུ༷་སྟོབས་བསྐྱེད་དེ་ལག་པས་མེ་ཏོག་འཐུ༷། །མིག་གིས་མཐོ༷ང་ནས་ཆུ་གཙང་ཧུབ་གཅིག་འཐུ༷ངས། །མཐི༷ང་གོས་གྱོན་བཞིན་ཐ༷ང་ལ་ཡན་དུ་སོང༌། །ཐ༷ལ་བའི་ཕུང་པོ་སྒོ་ཡི་ཐད༷་ཀར་སྤུངས། །ཐུ༷གས་འདྲིས་ཆེ་བ་ཕན་ཚུན་ཐུ༷ག་འཕྲད་མཛད། །ཐོ༷་རངས་དུས་སུ་མཐོ༷་རིས་གནས་སུ་གཤེགས། །ཐ༷བས་ཀྱིས་བཅོས་པའི་ཐ༷བ་ཀ་ཤིན་ཏུ་འཕྲོད། །ནམ་མཁའི་ཐོ༷ག་གིས་བྲག་རི་ཐོ༷གས་མེད་ཕིགས། །ཐུ༷བ་པའི་སྤྱན་སྔར་འཁོར་ཚོགས་སྤྲིན་ལྟར་འཐི༷བས། །ཐོ༷ལ་བྱུང་ཚིག་གིས་ཉེས་ཀུན་མཐོ༷ལ་ལོ་བཤགས། །རྟ་ཡི་ཐོ༷ང་གར་དར་དཔྱངས་ཐུ༷ང་ངུ་བཏགས། །གདན་ཆ་འཐུ༷ག་པོའི་སྟེང་ནས་ཐུ༷ག་པ་དྲངས། །
ད༽ ད༷ལ་འབྱོར་རྟེན་ལ་ད༷ད་པ་ཤུགས་དྲག་སྒོམ། །དོ༷ང་གི་ནང་ནས་གཡས་འཁྱིལ་དུ༷ང་ཞིག་རྙེད། །མི་ད༷ང་མི་མིན་རང་རང་གནས་སུ་དེ༷ངས། །ཁང་པ་དོ༷ག་པོར་དོ༷གས་པའི་གནས་འདི་ཤེས། ། ཐག་རྡང༷་ཁུགས་ལ་རྒྱུག་ཅིང་ལྡིང༷་ནས་རྩེ། །དཔའ་གདེ༷ང་ཆེ་བ་སྟོན་ཕྱིར་ཁ་ཡང་གད༷ངས། །སྡོ༷ང་པོའི་རྩ་ནས་བསྡད་དེ་རྔ་ཆེན་རྡུང༌། །གདུག༷ས་ཀྱི་མཆོད་རྫས་གདུག༷་རྩུབ་ཅན་གྱིས་འཛིན། །དོ༷ལ་གྱི་ནང་དུ་ཉ་ཡི་དོ༷ད་ཅིག་བཟུང༌། །བདུག༷་སྤོས་དྲི་ཡིས་སྡུག༷་བསྔལ་སེལ་བར་བྱེད། །ལྡབ་ལྡི༷བ་སྨྲ་སྐབས་ཁང་པའི་ཡང་ཐོག་བརྡི༷བས། །སྡེ༷་པའི་འདབས་ནས་འགྲུལ་པར་བདེ༷་ཞུས་བྱས། །
ན༽ ནག༷ས་ཚལ་འཐུག་པོར་མུན་ན༷ག་འཐིབས་ནས་འདུག །ན༷ངས་པར་ལངས་ནས་ཁང་པའི་ན༷ང་དུ་བསྡད། །ན༷ན་ཏན་འབད་པས་ཕ་རོལ་ཟིལ་གྱིས་མན༷ན། །ན༷ལ་བུ་སྐྱེས་པའི་མ་དེ་ན༷ད་ཀྱིས་ཐེབས། །རྣག༷་ཁྲག་གཅོད་ཕྱིར་སྣག༷་ཚའི་ཐིག་ལེ་བྱ། །གན༷ངས་གཞེས་ཉིན་པར་ཆོས་སྦྱིན་གན༷ང་ཞེས་ཐོས། །གོས་སྣེ་བསྣར༷་ཏེ་རྒྱུ་སྐར་སྣར༷་མ་ལྟ། །སྣྲོ༷ན་གྱི་སྐར་མ་ཤར་ཚེ་ཆུ་འདི་སྣོ༷ན། །བལ་གོས་སྣམ༷་བུ་འདི་རྣམ༷ས་སྦྱིན་པར་གཏོང༌། །དགྲ་བཅོམ་རྣམ༷་པ་འདི་དག་གན༷མ་དུ་འཕུར། །ནེ༷འུ་གསིང་ཐང་ལ་ན༷ས་ཀྱི་མྱུ་གུ་སྐྱེ། །སྲོག་ཆགས་ནེ༷འུ་ལེ་ནེ༷་ཙོས་སྒོ་ལ་བསྐྲད། །
པ༽དཔ༷ག་ཚད་དུ་ཡོད་བློ་ཡིས་དཔ༷གས་ཏེ་འཇལ། །སློབ་གྲྭའི་དཔོ༷ང་སར་དམག་དཔུ༷ང་གྲལ་དུ་བསྒྲིགས། །པུ༷་ཤུའི་རྩེ་ནས་པི༷་ཝང་སྙན་པར་སྦྲེང༌། །སྤུ༷ར་རྒྱལ་ཡུལ་དུ་པི༷ར་གྱིས་རི་མོ་འབྲི། །རི་དཔ༷ངས་མཐོ་སར་བདེན་རྫུན་དཔ༷ང་དུ་བཙུགས། །སྤ༷ང་ལྗོངས་གནས་སུ་སྡིག་སྒྲིབ་སྤ༷ངས་པར་གདམས། །སྤོ༷ང་བ་བ་ཡིས་ཡོ་བྱད་སྤུ༷ང་མི་བྱ། །སེང་གེའི་པ༷གས་པ་ཁྱི་ལྤག༷ས་ལས་ཁྱད་འཕགས། ། པྲོ༷ག་ཞུའི་རྒྱན་ཆ་སྤྲོ༷ག་མའི་སྣོད་དུ་བཞག །སྤྱ༷ང་ཀི་བཟུང་ནས་ཆུ་ཡི་གཏིང་ལ་སྤྱི༷ངས། །སྙན་ངག་དཔེ༷ར་བརྗོད་དཔ༷ར་མ་ཤིན་ཏུ་དག །དཔ༷འ་བོའི་མགྲིན་པར་བྱི་རུའི་རྒྱན་ཕྲེང་སྤ༷། །
ཕ༽ རི་ཡི་ཕ༷ང་ནས་མདའ་མཁན་དེ་ཡིས་འཕ༷ངས། །ཕོ༷ངས་ཤིང་དབུལ་ཚེ་འཕོ༷ངས་སྐྱོབ་གོས་ཀྱང་མེད། །འཕ༷ན་མེད་བདེ་བར་གནས་ཕྱིར་གཞན་ཕ༷ན་སྒྲུབ། །བྲག་ཕུ༷ག་གནས་སུ་ཕུ༷གས་ཀྱི་དོན་ཆེན་སོམས། །ཤ་རྒྱས་ཕ༷ག་པ་ནམ་ཡང་འཕ༷ག་འཕག་བྱེད། །གཅན་གཟན་འཕ༷ར་བ་གླང་གི་ཕ༷ར་ཚུར་རྒྱུག །ཕོ༷་བའི་མེ་དྲོད་ཉམས་ཚེ་འཕོ༷་བར་ཉེ། །ལག་ཏུ་ཕུ༷བ་བཟུང་རྒྱ་ཕི༷བས་སྟེང་དུ་འགྱིང༌། །ཕུ༷ར་མ་དཔྱངས་པའི་ཀླད་དུ་འདབ་ཆགས་འཕུ༷ར། །འཕྲ༷་རྒྱན་ཕྲ༷་རགས་དོ་ཀེར་རྩེ་ལ་འདོགས། །ལམ་འཕྲ༷ང་དོག་པོར་ཕྲེ༷ང་བ་བགྲང་བར་དཀའ། །ཕྱུ༷ག་པོའི་ཁྱིམ་དུ་གནག་ཕྱུ༷གས་བགྲང་ལས་འདས། །
བ༽ བ༷ག་ཕྱེའི་ཁ་ཟས་བ༷གས་ཀྱིས་ཟོས་ན་ཕན། །བ༷ང་དུ་ཆར་བབས་གོ་རེའི་རྡོག་པོ་བ༷ངས། ། བྱི༷ང་རྨུགས་སེལ་ཕྱིར་བྱང༷་གི་ཕྱོགས་སུ་འཆག །ངོ་བྱ༷ད་ལྟ་བའི་མེ་ལོང་བྱི་དོར་བྱེ༷ད། །བྲ༷ག་གི་རྩ་ནས་སྐྲ་དང་ཁ་སྤུ་བྲེ༷ག །གཞན་དུ་བྲོ༷ས་ནས་ས་ཡི་ཁུང་བུ་བྲུ༷ས། །ལག་ཆུ་འབྲི༷མ་ཚེ་འབྲུ༷མ་བུའི་ནད་ལ་འཛེམ། །འབ༷ག་བཟོའི་རྟེན་ལ་དྲི་མས་འབ༷གས་མི་རུང། །སྐད་ཀྱིས་བོ༷ས་ཚེ་སྙན་པའི་དུང་ཡང་བུ༷ས། །བུ༷ལ་ཏོག་ལེན་ཕྱིར་སྒོ་ཡི་ཕྱི་རུ་བུ༷ད། །རྐང་པའི་བོ༷ལ་ཞེས་རྗོད་པ་བོ༷ད་སྐད་དངོས། །ཀོ་བའི་འབྲེ༷ང་ཐག་བཟང་ངན་འབྲི༷ང་གསུམ་ཡོད། །
མ༽ བྱི་རུ་དམ༷ར་པོ་ཟོང་མིན་སྨ༷ར་གྱིས་ཉོས། །སྨ༷་ར་སྐྱེས་ཚད་མཐོ་དམ༷འ་མེད་པར་སྐྱེ། །མོ༷ས་པ་སྐྱེས་པའི་མུ༷ས་ལ་སློབ་སྦྱོང་གྱིས། །རྒྱུད་མ༷ངས་སྦྲེང་མཁན་ངག་ཏུ་གླུ་ཚིག་མ༷ང༌། །བུ་མོའི་མ༷ག་པ་དམ༷ག་གི་གཙོ་བོར་བསྐོས། །ཆོས་རྣམས་བདེན་པར་མེ༷ད་པ་ཤིན་ཏུ་མ༷ད། །མཆོག་དམ༷ན་ཀུན་ལ་ཕན་པ་སྨན༷་སྦྱིན་ཏེ། །རྨ༷་ཡི་རིགས་ལ་དོམ་མཁྲིས་བཟང་བར་སྨྲ༷། །མི༷ག་གཉིས་ཞར་ན་ངེས་པར་ཡི་རེ་མུ༷ག །མུ༷་གེ་དུས་སུ་མི༷་རྣམས་ཟས་ཀྱིས་བྲེལ། །མེ༷ལ་ཚེ་བྱེད་མཁན་མ༷ལ་ནས་འདུག་པར་དཀའ། །ཉོན་མོ༷ངས་སྤང་ཕྱིར་ཐུན་མོ༷ང་ལམ་རྣམས་སྒོམ། །
ཙ༽ གཙོ༷ད་རུའི་དོན་དུ་བྱིས་པ་འདི་གཉིས་རྩོ༷ད། །རྩ༷མ་པ་ཟོས་རྗེས་ཡི་གེ་འབྲི་མགོ་བརྩ༷མ། །ཁར་རྩ༷ང་གཙ༷ང་པོ་བརྒལ་ནས་ཆུ་ལ་བསྐུར། །སྒོག་རིགས་ཙོ༷ང་གི་དོན་དུ་ཕྱེ་འདི་བཙོ༷ངས། །རྩུ༷བ་མོའི་རྡོ་གཉིས་གཙུ༷བས་ན་མེ་སྟག་འཕྲོ། །མང་པོ་བརྩེ༷གས་ན་ཁབ་ཀྱིས་གཙ༷གས་མི་ནུས། །རྩི༷བ་ཀྱི་རུས་པས་འཁོར་ལོ་རྩི༷བས་བརྒྱད་བྲིས། བརྩེ༷་ལྡན་མ་ཡི་བུ་ཆུང་རྩེད་མོ་རྩེ༷། །འབད་རྩོ༷ལ་ལྡན་པའི་ལས་ཀྱིས་འདོད་དགུ་སྩོ༷ལ། །སྐར་རྩི༷ས་འབྲི་སྐབས་གྲངས་རྣམས་བརྩི༷ས་ནས་འབྲི། །རལ་གྲིའི་རྩེ༷་མོས་གནོད་བྱེད་དགྲ་ལ་གཙེ༷། །སྲོག་ཆགས་རྩ༷ངས་པ་མི་གཙ༷ང་ཁྲོད་དུ་ཉུལ། །
ཚ༽ པད་མའི་ཚ༷ལ་དུ་ཕ་མར་ཕྱག་འཚ༷ལ་ཏེ། །རང་གིས་སྐྱོན་མཚ༷ང་ཅི་བྱས་ཚ༷ང་བར་མཐོལ།། མཚོ༷་ཡི་ནང་གི་ཉ་མོ་ཤིན་ཏུ་ཚོ༷། །ཚོ༷ང་པ་དེ་ཡི་སྟོབས་འབྱོར་འདི་དང་མཚུ༷ངས། །ཡི་གེའི་ཚེ༷ག་ཙམ་འབྲི་བར་དཀའ་ཚེ༷གས་མེད། །ངོ་མཚ༷ར་སྐྱེད་པའི་ལྟད་མོ་ཚ༷ར་མི་འགྱུར། །འབྲོག་པའི་མཚེ༷ར་སར་ཚེ༷ར་མའི་ལྡུམ་བུ་སྐྱེ། །མཚ༷ན་མ་བཏབ་པའི་སྡེ་ཚ༷ན་མང་དུ་ཡོད། །ཚོ༷ན་རྩི་མང་པོས་མཚོ༷ན་ཆའི་རི་མོ་འབྲི། །ཚོ༷མས་ཀྱི་ཁང་པར་མཎྜལ་ཚོ༷མ་བུ་སྤུངས། །སྐུ་ཚ༷བ་གསར་པ་ཤིན་ཏུ་སྐྲག་ནས་འཚ༷བས། །རྒྱམ་ཚྭ༷་ལྕེ་འབིགས་མྱངས་ན་ཤིན་ཏུ་ཚ༷། །
ཛ༽ མཛེ༷་ནད་ཅན་གྱི་གདོང་པ་ག་ན་མཛེ༷ས། །འཛེ༷ང་རྡོ་བཟོ་ལ་རྡོ་བཟོ་མཆོག་ཏུ་མཛ༷ངས། །ཕན་བདེའི་མཛ༷ད་པ་འཛ༷ད་མེད་ཀུན་ལ་སྨན། །འཛ༷མ་བུའི་གླིང་དུ་འགོ་ནད་རིམས་ལ་འཛེ༷མ། །རྒྱལ་པོའི་མཛོ༷ད་དུ་ཙིག་འཛིན་མཛོ༷ལ་བུ་མང༌། །སྐས་ཁར་འཛེ༷ག་སྐབས་དྲི་ཆུ་ས་ལ་འཛ༷གས། །ཛ༷་ལང་དགྲ་བོ་མཛ༷འ་བཤེས་ཡིན་དོགས་མེད། །འཛེ༷ར་ཁུང་འདྲ་བའི་ཁ་ནས་ཁ་ཆུ་འཛ༷ར། །བཞི་སྲང་འཛོ༷མ་དུ་མ་བུ་ལྷན་ཅིག་འཛོ༷མས། །ཕུག་ཏུ་འཛུ༷ལ་ནས་མཛུབ་མོ་ཁ་རུ་འཛུ༷ད། །རྫི༷་མ་སྟུག་པོ་ཅན་དེ་རྐང་པས་བརྫི༷། །རྫི༷ང་བུའི་ནང་དུ་རྡོ་ཡི་ཕུང་པོ་བརྫ༷ངས། །
ཝ༽ པི་ཝ༷ང་སྦྲེངས་པས་ཕ་ཝ༷ང་ཚང་ནས་སྤུར། །གཅན་གཟན་ཝ༷་སྐྱེས་ཁང་པའི་ཝ༷་ཁར་མཆོངས། ། ལྕགས་ཀྱི་ཝ༷ང་ལོང་སེམས་ལ་ཝ༷་ལེར་ཡོད། །ཤེས་བྱའི་གནས་ཀུན་ཡིད་ལ་ཝ༷ལ་ཝལ་ཤར། །
ཞ༽ རྐང་པ་ཞ༷་བོ་ཞྭ༷་མོ་མགོ་ལ་གྱོན། །ཞ༷གས་པས་འཆིང་བཞིན་སྣུམ་ཞ༷ག་ཁོལ་མ་འཐུང༌།། ཞོ༷གས་ཀའི་དུས་སུ་ཡི་གེ་འདི་རུ་ཞོ༷ག །སྤང་གཞོ༷ངས་ཉམས་དགའ་གཞོ༷ང་པའི་སྣོད་དུ་ཟ། ། གཞུ༷ངས་བཟང་ཁྲེལ་ཡོད་ཅན་གྱིས་གཞུ༷ང་དོན་རྟོགས། །ཚིག་ཕྲད་ཞེ༷ས་སོགས་མི་བརྗེད་ཞེ༷་ལ་བཞག །སྟོང་གསུམ་ཞི༷ང་གི་ཞེ༷ང་ཚད་བསམ་ལས་འདས། །དཔའ་ཞུ༷མ་དུས་སུ་ཞི༷མ་པའི་རོ་མི་མྱོང༌། །ཆར་ཞོ༷ད་ཆེ་སྐབས་གཡག་རོག་ཞོ༷ལ་པོ་བྲོས། །གཞོ༷གས་སུ་བསྡད་ནས་ཤིང་གི་ཐུར་མ་བཞོ༷གས། །མདའ་གཞུ༷་རྐེད་ལ་བཏགས་ནས་མར་གྲོད་བཞུ༷། །གཞི༷་ཁྱིམ་ཁང་པར་མིང་སྲིང་བཞི༷་ཙམ་ཡོད། །
ཟ༽ ཟ༷ག་བཅས་སྤངས་པས་འཁོར་བའི་དུག་ཆུ་ཟ༷གས། །ཉི་མའི་ཟེ༷ར་གྱིས་ཟ༷ར་མའི་མེ་ཏོག་བཞད། །ཟ༷ངས་དང་འཁར་བ་ལ་སོགས་ཟ༷ང་ཟིང་སྟེ། །གཟི༷ངས་སུ་བཞག་ནས་སྨིན་མ་གཟེ༷ང་བཞིན་བསྐྱལ། །ཕ་མའི་དྲིན་གཟོ༷་ཕྱིར་དུ་བཟོ༷་རིག་བསླབ། །ལག་པས་བཟུ༷ང་བའི་གཟོ༷ང་གིས་རྡོ་བ་ཕིགས། །ཆང་གིས་བཟི༷་ནས་གཟི༷་ཡི་རྒྱན་ཆ་བོར། །ཟ༷་མ་ཀུན་ལས་ཟྭ༷་ཚོད་ཤིན་ཏུ་དམན། །གཟི༷ག་ལྤགས་གསར་པ་སྤྱན་གཟི༷གས་རྟེན་དུ་ཕུལ། །གཟུ༷གས་ཕུང་འཚོ་ཕྱིར་ཤ་གཟུ༷ག་ཆས་ཀར་བསྒྲིགས། །ཟླ༷་བོའི་དྲུང་ནས་སློབ་སྦྱོང་བསྐྱར་ཞིང་བཟླ༷། །ཁང་པ་ཟླུ༷མ་པོར་གྱོད་ངན་ཁ་མཆུ་བཟླུ༷མས། །
འ༽ མ་འོ༷ངས་དུས་ན་འགྲོ་འོ༷ང་བྱེད་མི་ཁོམ། །ཉི་མའི་འོ༷ད་ཤར་ཚེ་ན་འོ༷ལ་བ་གྲག །འུ༷ག་པ་གྲག་དུས་འུ༷ད་ཀྱིས་འཇིག་རྟེན་གང༌། །འོ༷་མ་དུས་དང་དུས་སུ་འཐུངས་ན་འོ༷ས། །
ཡ༽ ས་ཁོད་ཡ༷ངས་སར་ལྕི་ཡ༷ང་སྲང་ལ་ཚད། །གཡི༷་ཡི་པགས་པ་གཡུ༷་རྡོ་གཅིག་གིས་ཉོས། །ལག་པ་གཡ༷ས་པས་ཁ་ཟས་ལེགས་པར་གཡོ༷ས། །ཡུ༷ར་བའི་ཆུ་དྲངས་སྙེ་མ་གཡུ༷ར་དུ་ཟ། །རྣམ་གཡེ༷ང་སྤངས་ཤིང་མ་ཡེ༷ངས་སེམས་ཀྱིས་སྒོམ། །ཡུ༷ད་ཙམ་ཞིག་ལ་ཡུ༷ལ་གྲུ་ཀུན་ཏུ་འཁྱམས། །ཡོ༷ས་ཚིག་ཟ་བཞིན་བདེན་པའི་ཡུ༷ས་དག་བཤད། །ཡི༷ད་ཀྱི་གཏིང་ནས་རྗེས་སུ་ཡི༷་རང་བྱས། །གཡེ༷ར་མ་ཟོས་པས་གཉིད་འཐུག་ཡེ༷ར་གྱིས་སངས། །ཡོ༷ད་མེད་བརྟགས་ཏེ་འགོར་བས་དུས་ལས་ཡོ༷ལ། །ཡ༷་རབས་སྤྱོད་པ་གཡ༷འ་བྲལ་གསེར་ལྟར་བཟང༌། །གཡ༷ག་རྒོད་བྲིས་པ་རི་མོ་ཀུན་ལས་ཡ༷གས། །
ར༽ རྡོ་ར༷གས་སྤུངས་ཏེ་ཆུ་བོའི་ར༷ག་ཏུ་བརྒྱབ། །ལག་པས་རེ༷ག་པའི་སྐྲ་གྲིས་སྐྲ་རྣམས་རེ༷གས། ། བྲམ་ཟེའི་རི༷གས་ལ་རི༷ག་བཟང་དུ་མ་སྐྱེ། །ར༷ང་གཞན་རིས་འབྱེད་བར་ཐག་ཤིན་ཏུ་རི༷ང༌། །དགའ་ཞིང་རང༷ས་ནས་རྒྱུག་ཅིང་རིང༷ས་པར་སླེབ། །ཆུ་བོའི་ར༷བ་ཁར་སྔོན་ར༷བས་གཏམ་དུ་གླེང། །ར༷མས་ཀྱིས་ཁ་བསྒྱུར་ར༷མ་བུའི་ཐང་ལ་བཀྲམ། །ར༷ས་དང་སྣམ་བུ་ཉིན་རེར་རེ༷ས་མོས་གྱོན། །འབྲོག་པའི་རུ༷་བ་རི༷་ཡི་ཤོད་དུ་གནས། །ཟན་གྱི་རི༷ལ་བུ་དབྱར་དུས་རུ༷ལ་ཉེན་ཆེ། །ར༷ལ་གྲི་འཛིན་པ་གཤེད་མའི་གཙོ་བོ་རེ༷ད། །མུན་རུ༷བ་དུས་སུ་མིག་ནི་རབ་རི༷བ་གྱུར། །
ལ༽ ལ༷ག་པའི་ཐལ་མོ་སྦྱར་ནས་ལ༷གས་སོ་ཞུས། །ལ༷ང་ཚོ་ཅན་དེ་ག་ཤེད་ལ༷ངས་ཏེ་སོང༌། །སྲོག་ཆགས་ལུ༷ག་གིས་མ་ཎི་ཤེས་ལུ༷གས་མེད། །མིག་མེད་ལོ༷ང་བས་གཟུགས་ལ་ལོ༷ངས་མི་སྤྱོད། །ལུ༷ས་ཁམས་བདེ་བར་ཀུན་གྱིས་ལོ༷ས་འདོད་མོད། །ཕྱིན་ཅི་ལོ༷ག་གི་སྤྱོད་པས་ལོ༷གས་སུ་འགྲོ །ལྭ༷་བ་ཕྲག་ཏུ་ཁུར་ནས་ལ༷་ལ་འགོས། །ལུ༷་མའི་ཆུ་ནང་ལུ༷ད་པ་འཕེན་མི་རུང༌། །ཁ་ཤ་ལེ༷བ་མོ་ཅན་གྱིས་གཏམ་མང་ལ༷བ། །ལི༷་ཡི་སྣོད་དུ་གློ་ལུ༷་མི་གཙང་དོར། །ལུ༷ང་འཕྲང་བརྒལ་བས་རྐང་པའི་ལོ༷ང་བུ་ན། །ལ༷ས་ཀྱི་དབང་གིས་ལུ༷ས་རྟེན་བཟང་པོ་རྙེད། །
ཤ༽ བཤ༷ང་གཅི་དོར་ཚེ་གཤ༷ང་གི་རོལ་མོ་དཀྲོལ། །སྟོབས་ཤུག༷ས་ཕུད་དེ་ཤུག༷་པའི་སྡོང་ཆེན་དྲངས། །ཁང་པའི་གཤ༷མ་དུ་བཟའ་བཏུང་སྟོན་མོ་བཤ༷མས། །ས་ཤུན་མེད་པའི་གཤོ༷ང་ལ་ཀུན་གྱིས་གཤུ༷ང༌། །མི་ཤི༷གས་གོང་བུ་ཤི༷ག་གིས་རྨུག་མི་ནུས། །དེ་བཞིན་གཤེ༷གས་པའི་སྤྱན་སྔར་སྡིག་པ་བཤ༷གས། །ཕྲེང་བ་བསྒྲིགས་ཤིང་བཤ༷ར་བ་རླན་གྱིས་གཤེ༷ར། །དོ་ཤ༷ལ་ལག་ཏུ་བཟུང་བཞིན་སྦྲུལ་ཤ༷ད་བྲིས། །ཤེ༷ད་མོང་ཅན་གྱིས་ཤེ༷ལ་སྒོ་གྱེན་དུ་འདེགས། །དགེ་བའི་བཤེ༷ས་ཀྱིས་ཤེས་བྱའི་གཤི༷ས་ལུགས་སྟོན། །ཤུ༷་བའི་ནད་ཀྱིས་ཤི༷་བའི་བེམ་པོ་དེ། །ཤོ༷ལ་ཟླ་གསུམ་པར་རི་ཡི་ཤོ༷ད་དུ་སྦས། །
ས༽ ཁ་གས༷ག་ཅན་གྱིས་ཉེས་པ་མང་དུ་བས༷གས། །རི་ཡི་སུ༷ལ་དུ་གྲོ་མ་སི༷ལ་བུར་བཏུས། །བསོ༷ད་ནམས་ལྡན་པ་སུས་ཀྱང་གསོ༷ད་མི་ནུས། །གསེ༷ང་ལམ་ནས་འཐོན་ནེའུ་གསི༷ང་ཞིག་ལ་སླེབ། །གསུང་གདངས་སྙན་པོས་མིང་བརྡའི་གནད་གསུ༷ངས་ཚེ། །བློ་གས༷ལ་སློབ་མ་མང་པོའི་བློ་མུན་བས༷ལ། །རིན་ཆེན་གསེ༷ར་གྱིས་རྒྱན་ཆ་གས༷ར་པ་སྒྲུབ། །ས༷ང་གི་དུས་སུ་གཉིད་ས༷ངས་སྔ་བར་ལྡང༌། །སྲི༷བ་ཏུ་བསྡད་ནས་འོ་མ་ལེགས་པར་བསྲུ༷བས། །སོར་མོ་གསུ༷མ་གྱིས་གོས་ཀྱི་ཐུ་བ་བསུ༷མས། །བསྲོ༷་ཁང་ནང་དུ་བྱིས་པ་ཟས་ཀྱིས་གསོ༷། །སློ༷བ་མའི་ལག་ཏུ་སློ༷་མའི་སྣོད་མཆོག་འཛིན། །
ཧ༽ གོས་ཀྱི་ཧྭ༷་གོར་ཧ༷་ཅང་ཆེས་གྱུར་ན། །དགུན་དཔྱིད་ལྷ༷གས་པ་ཆེ་དུས་ལྷ༷ག་པར་གྲང༌། །འཚུབ་ལྷོ༷ང་བྱུང་བས་རྟ་རྒན་གཡང་དུ་ལྷུ༷ང༌། །སྙན་ངག་ཚིག་ལྷུ༷ག་ཁ་ནས་ལྷུ༷གས་པར་བཤད། །
ཨ༽ མེ་ཏོག་ཨུ༷ག་ཆོས་ཨ༷མ་ཕྲག་ནང་དུ་སྡུད། །ཨ༷ང་ཀིའི་ས་རིས་ཨོ༷ལ་མདུད་ལམ་ནས་བཤད། །ཨ༷ང་རག་གྱོན་ཏེ་ཨོ༷་རྒྱན་ཡུལ་དུ་འཕུར། །ཨ༷་ལ་ལ་སྟེ་འདིར་བཤད་ཨེ༷་མ་རྨད། །
འདིར་སྨྲས་པ། གསུང་རབ་བརྡ་ལ་ཉེ་བར་མཁོ་བ་ཡི། །གདངས་མཐུན་ཡིག་གཟུགས་ཐ་སྙད་མང་ན་ཡང༌། །འདི་རུ་ཉུང་ཟད་གོ་སླར་སྦྱར་བའི་མཐུས། །འགྲོ་བ་འདི་ཀུན་འཇམ་དབྱངས་ལྟ་བུར་ཤོག།། །།ཅེས་བྱ་བ་ནི་ཚུལ་འདིར་མོས་པའི་དོན་གཉེར་ཅན་མང་པོའི་ངོར། སྙུག་ཐོགས་པ་དབྱངས་ལྡན་རིག་པའི་འདོད་འཇོ་ནས་ཤར་མར་བྲིས་པ་དགེ།
མཆན།     འདི་ནི་མཚོ་སྔོན་མི་རིགས་དཔེ་སྐྲུན་ཁང་ནས་དཔར་སྐྲུན་བྱས་པའི་《བོད་གངས་ཅན་སྒྲ་རིག་པའི་བསྟན་བཅོས་ལེ་ཚན་འགའ་ཕྱོགས་བསྡུས་》ཞེས་པ་ལས་བདམས་བསྒྲིགས་ཞུས་པའོ།།
རྩོམ་པ་པོའི་ལོ་རྒྱུས་མདོར་བསྡུས།
༄༅། །གནས་ལྔ་རིག་པའི་པཎྜི་ཏ་ཚེ་ཏན་ཞབས་དྲུང་ནི། མདོ་སྨད་མཚོ་སྔོན་གྱི་རྨ་ཆུ་འགྲམ་དུ་གནས་པའི་ཞུན་ཧྭ་རྫོང་གི་རྒྱ་ནག་མཁར་མོ་ཆེ་ཡ་རྫི་ཞེས་པའི་ས་ཆར་རབ་བྱུང་བཅོ་ལྔ་པའི་ལྕགས་ཁྱི། ཕྱི་ལོ་༡༩༡༠ ལོར་ཡབ་གཙང་ཙེའམ་བློ་བཟང་བཀྲ་ཤིས་དང་ཡུམ་ལྷ་མོ་ཐར་གཉིས་ཀྱི་སྲས་སུ་སྐུ་བལྟམས། དམ་པ་འདི་ཉིད་ཀྱི་རིགས་རུས་ཆོ་འབྲང་ཐད་རང་རྣམ་ལས། བདག་གི་མེས་པོ་གོང་མ་རྣམས་ནི་རིགས་གཞན་གྱི་རྩི་དང་མ་འདྲེས་པའི་རྒྱ་ནག་གི་རིགས་ཡིན་ཞིང༌། བདག་གི་ཕ་ནས་བཟུང་བོད་ཀྱི་རིགས་འདྲེས་མ་ཅན་དུ་གྱུར་པ་མ་ཟད། ང་རང་ནི་སྐད་ཡིག་གོམས་སྲོལ་གནས་ཡུལ་བཞིའི་སྒོ་ནས་རིགས་འབྱེད་པའི་དབང་དུ་བཏང་ན་བོད་ཀྱི་རིགས་སུ་གཏོགས་པ་ཡིན་ཞེས་གསུངས། དགུང་ལོ་གསུམ་ལ་ཕེབས་སྐབས་ཞྭ་དམར་པཎྜི་ཏས་མར་མེའི་བརྟག་པ་ལ་བརྟེན་ནས་ཚེ་ཏན་ཞབས་དྲུང་སྐུ་གོང་མའི་ཡང་སྲིད་དུ་ངོས་འཛིན་ཞུས་ཏེ། མཚན་ལ་བློ་བཟང་ཆོས་འཕེལ་དུ་གསོལ། དེའི་རྗེས་སུ་དགེ་བའི་བཤེས་གཉེན་དང་པོ་རྗེ་ངག་དབང་ཆོས་འཛིན་ལས་ཀློག་བསླབ། དགུང་ལོ་བདུན་དུ་ཕེབས་སྐབས་གསེར་རི་མ་ཎི་པཎྜི་ཏ་སྐུ་ཕྲེང་ལྔ་པ་དགེ་འདུན་བསྟན་འཛིན་རྒྱལ་མཚན་དྲུང་ནས་རབ་ཏུ་བྱུང་སྟེ་མཚན་ལ་དགེ་འདུན་བཤད་སྒྲུབ་རྒྱ་མཚོ་ཞེས་གསོལ། དགུང་ལོ་བཅུ་བཞི་ནས་ཡོངས་འཛིན་བློ་བཟང་དཔལ་ལྡན་གྱི་དྲུང་དུ་ཐ་སྙད་རིག་གནས་དང༌། མདོ་སྔགས་ཀྱི་ཕྱག་དཔེ་མང་པོ་དབང་ལུང་བཤད་ཁྲིད་སོགས་བུམ་པ་གང་བྱོའི་ཚུལ་དུ་ཆ་ཚང་ལེགས་པར་གསན། དགུང་ལོ་ཉི་ཤུར་ཕེབས་སྐབས་རྗེ་འཇིགས་མེད་དམ་ཆོས་རྒྱ་མཚོས་མཁན་སློབ་སྦྲགས་མ་དང༌། ཡོངས་འཛིན་བློ་བཟང་དཔལ་ལྡན་མཆོག་གིས་གསང་སྟོན་མཛད་དེ་དགེ་བའི་བཤེས་གཉེན་གྲངས་བཅུ་ཚོགས་པའི་དབུས་སུ་དགེ་སློང་གི་སྡོམ་པ་མནོས་ཏེ། མཚན་དུ་འཇིགས་མེད་རིགས་པའི་བློ་གྲོས་ཞེས་གསོལ་ལ། སྒྲ་རིག་པ་བསླབས་པའི་ཀུན་བཤད་ཀྱི་མཚན་ལ་དབྱངས་ལྡན་རིག་པའི་འདོད་འཇོ་རུ་གསོལ། དེ་རྗེས་ཏན་ཏིག་ཉེ་འཁོར་ཐུའུ་བ་དགོན་དུ་པར་རྐོ་གྲྭ་ཚང་གསར་འཛུགས་གནང་སྟེ་རྗེ་འཇིགས་མེད་དམ་ཆོས་རྒྱ་མཚོའི་གསུང་འབུམ་རྣམས་པར་དུ་བསྐྲུན། དགུང་ལོ་ཞེ་གསུམ་པ་ནས་མཚོ་སྔོན་ཞིང་ཆེན་རྩོམ་སྒྱུར་ཨུ་ཡོན་ལྷན་ཁང་གི་འགན་འཁུར་བཞེས་པ་དང༌། མཚོ་སྔོན་མི་རིགས་སློབ་གྲྭ་ཆེན་མོའི་དགེ་རྒན་མཛད། དགུང་ལོ་ང་དྲུག་བཞེས་སྐབས་རིག་གནས་གསར་བརྗེའི་ལས་འགུལ་ཚུགས་ཏེ། མ་ཉེས་ཁག་གཡོག་གི་ཉེས་འགེལ་བྱས་ནས་ཟི་ལིང་ནན་ཐའན་བཙོན་ཁང་དུ་ལོ་བཅུ་གཉིས་ལྷག་ཙམ་བཞུགས་དགོས་བྱུང༌། དགུང་ལོ་རེ་དགུ་ལ་བཙོན་གྲོལ་ཐོབ་སྟེ་ནུབ་བྱང་མི་རིགས་སློབ་གྲྭ་ཆེན་མོ་ནས་རེ་སྐུལ་ཞུས་པ་བཞིན་ཕེབས་ནས་ཞིབ་འཇུག་སློབ་མ་དང༌། ཤེས་ལྡན་མི་སྣ་གང་མང་གསོ་སྐྱོང་མཛད་དེ་སྐུ་ཚེ་ཧྲིལ་པོར་མི་རིགས་སློབ་གསོའི་བྱ་གཞག་ལ་ཐུགས་ནུས་ཡོད་རྒུ་བཏོན། མཐར་དགུང་ལོ་བདུན་ཅུ་དོན་དྲུག རབ་བྱུང་བཅུ་དྲུག་པའི་ཤིང་གླང༌། ཕྱི་ལོ་༡༩༨༥ ལོའི་ཟླ་༦ པའི་ཚེས་༣༠ ཉིན་ཆོས་སྡེ་ཆེན་པོ་བླ་བྲང་བཀྲ་ཤིས་འཁྱིལ་དུ་དགོངས་པ་ཆོས་དབྱིངས་སུ་ཐིམ། 
དམ་པ་ཁོང་གི་བཀའ་རྩོམ་ལ་རྣམ་ཐར་དང༌། ལོ་རྒྱུས། དམ་ཆོས་བསླབ་བྱ། སྐར་རྩིས། སྙན་ངག སུམ་རྟགས་དག་གསུམ། ལཉྫའི་མ་ཕྱི་སོགས་བསེ་ཚང་བློ་བཟང་དཔལ་ལྡན་དང༌། རེབ་གོང་སྐྱབས་མགོན་སྐུ་ཕྲེང་བརྒྱད་པས་བློ་བཏོན་ཏེ། ཚེ་ཏན་ཞབས་དྲུང་སྤྲུལ་སྐུ་བློ་བཟང་འཇམ་དཔལ་ནོར་བུ་སོགས་ཀྱིས་སྤྱི་ཁྱབ་རྩོམ་སྒྲིག་པའི་འགན་བཞེས་ཏེ་གསུང་འབུམ་པོད་བཅུ་གསུམ་དུ་བསྡུས་ནས་མི་རིགས་དཔེ་སྐྲུན་ཁང་ནས་དཔར་སྐྲུན་བྱས་འདུག་ལ། 《བོད་ཀྱི་བརྡ་དག་རིག་པའི་གནས་ལ་འཇུག་པའི་སྒོ་》ཞེས་པ་འདི་ནི་དམ་པ་གང་གིས་ལོ་རབས་ལྔ་བཅུའི་དུས་སུ་མཛདཔ་ཞིག་ཡིན་པ་བཅས་སོ། །
༄༅། །དག་ཡིག་གསལ་བའི་སྒྲོན་མེ།
༄༅། །ཨོཾ་སྭ་སྟི། བླ་མ་མཆོག་དང་འཇམ་དབྱངས་ལ། །མི་ཕྱེད་དད་པས་ཕྱག་བགྱིའོ། །གང་གི་བཀའ་དྲིན་བསམ་བཞིན་དྲན། །ཐུབ་པ་ལ་ཡང་ཕྱག་འཚལ་ལོ། །སྐྱེ་བོའི་བློ་དང་འཚམས་པ་ལ། །སྡེབ་སྦྱོར་ཉེར་མཁོ་བཤད་པར་བྱ། །
ཀ༽ ཀུན་མཁྱེན་ཤཱཀྱ་ཐུབ་པ་ལ། །ཤིང་ཏོག་ཀ་ར་ཀུ་ཤུ་དང༌། །གུར་ཀུམ་སོགས་ཀྱི་མཆོད་པ་འབུལ།། འབོད་པའི་ཀྱེ་མ་ཀྱི་ཧུད་དང༌། །རུས་ཀྲང་ཀུ་ཅོ་བྱེད་པ་ཡི། །མགོ་བོ་ཀྱོག་ཀྱོག་སྣོད་ཀྱོང་ཀྱོང༌། །ཀེར་རེ་ལངས་ནས་ཀྲོང་ངེར་འདུག །ལྕགས་ཀྱུ་ཁྱེར་ནས་ཀླད་པ་འདགས། །ནམ་མཁའི་ཀློག་སོགས་ཀ་རྐྱང་ཡིན། །ག་གློག་དག་ཀྱང་མཚུངས་པར་བཤད། །རྒྱལ་བའི་བཀའ་ནི་བ་བཀའ་ལ། །དཀའ་ལས་ཆེ་བ་ད་དཀའ་ཡིན། །ཁ་དོག་དཀར་བ་ད་དཀར་ལ། །གནམ་གྱི་སྐར་མ་ས་སྐར་ཡིན། །ཕན་ཚུན་དཀྲུགས་པ་ད་དཀྲུགས་ལ། །ཞོ་སོགས་དཀྲོགས་པ་ད་དཀྲོགས་ལ། །སྦུག་ཏུ་བཀར་ནས་བཀྱིགས་ཐག་གཏོང༌། །རྩ་བ་བཀོག་པ་བ་བཀོག་ཡིན། །བདེ་བར་བཀོད་དང་བཀོད་པ་སོགས། །ལམ་སོགས་བཀག་དང་ཤིང་སོགས་བཀུག །ལྟོགས་པའི་བཀྲེས་དང་ཁལ་སོགས་བཀལ། །གཞུ་དེ་བཀང་ནས་བཀའ་བཀྱོན་གནང༌། །བཀྲ་ཤིས་ལ་སོགས་བས་འཕུལ་ཡིན། །ལུས་ཀྱི་རྐང་ལག་ཁ་ཡི་རྐན། །རྐུབ་དང་རྩམ་པའི་རྐྱལ་པ་དང༌། །ཆང་གི་རྐྱན་དང་རི་དྭགས་རྐྱང༌། །ས་སོགས་རྐོ་དང་བརྐོས་པ་དང༌། །གན་རྐྱལ་བྱེད་དང་ཡུར་བའི་རྐ། །ར་ལ་ཀ་བཏགས་ཤེས་པར་བྱ། །ཆུ་ཀ་ཀ་རྐྱང་དག་ཀྱང་རུང༌། །ཆུ་ལ་རྐྱལ་བྱེད་རྒྱུ་རྐྱེན་དང༌། །རྐུ་མ་རྐུ་བ་ར་རྐུ་ཡིན། །རྒྱལ་བའི་སྐུ་ནི་ས་སྐུ་ཡིན། །ཚེར་མ་སྐྱེར་པ་འཛེག་པའི་སྐས། །ལུས་ཀྱི་སྐེ་དང་དངངས་པའི་སྐྲག །སྐྱ་ཁ་ཁྲ་བོ་སྐད་ཀྱང་འདོན། །མགོ་བོའི་སྐྲ་དང་སྐད་ཅིག་དང༌། །ཤིང་ནི་སྐམ་པོ་ཁ་ཡང་སྐོམ། །རྟ་ཡི་སྲབ་སྐྱོགས་ལུས་སེམས་སྐྱིད། །མི་གཙང་སྐྱག་པ་སྐྱུང་ཀ་དང༌། །སེམས་པ་སྐྱོ་དང་སྐོར་བ་བྱེད། །ནོར་གྱི་སྐལ་བ་སྐལ་ལྡན་དང༌། །ཆང་གི་སྐྱུགས་པ་ཁ་སྐྱེངས་དང༌། །སྐྱིལ་ཀྲུང་བྱས་དང་སྐྱ་རེངས་དང༌། །ཆུ་སོགས་སྐོལ་བ་ས་སྐོལ་ཡིན། །ལག་པ་བསྐུམས་དང་ནོར་སོགས་བསྐྱིས། །སྐྱིན་པ་བསྐྱལ་དང་རྟ་ལ་བསྐྱོན། །སེམས་བསྐྱེད་པ་དང་ཐུགས་དམ་བསྐངས། །དུས་ཀྱི་བསྐལ་པ་དབང་བསྐུར་དང༌། །བཀའ་དྲིན་བསྐྱངས་དང་རྒྱལ་སར་བསྐོས། །རྒྱང་བསྐྱུར་བ་དང་རྒྱ་བསྐྱེད་སོགས། །བས་འཕུལ་ས་ལ་ཀ་བཏགས་ཡིན། །ལྐོག་ཟས་བྱེད་དང་ལྐུགས་པ་སོགས། །ལ་ལ་ཀ་བཏགས་ཤེས་པར་བྱ། །ཀ་ཡི་ལེའུ་རེ་ཞིག་གོ །
ཁ༽ རྒྱལ་པོའི་ཁྲིམས་དང་ཚུལ་ཁྲིམས་དང༌། །འདབ་ཆགས་ཁྲ་དང་ཁྲུང་ཁྲུང་ཁྱུ། །ངོ་ཚའི་ཁྲེལ་དང་སྣ་ཁྲིད་དང༌། །ཁམས་གསུམ་དང་ནི་དུར་ཁྲོད་དང༌། །སྐར་མ་ཁྲུམས་སྟོད་ཁྲུམས་སྨད་སོགས། ། ཁ་རྐྱང་ཡིན་པས་ཤེས་པར་བྱ། །ལག་པ་མཁྲང་དང་སྲ་སོགས་མཁྲེགས། །མཁྱེན་རྒྱ་ཆེ་དང་མཁན་པོ་དང༌། །མཁས་པ་དང་ནི་ཉེར་མཁོ་དང༌། །ལུས་ཀྱི་མཁལ་མ་མཁྲིས་པ་དང༌། །ནམ་མཁའ་ཆུ་མཁྲིས་རྒོད་མའི་མེ། །དཔེ་མཁྱུད་ལ་སོགས་མས་འཕུལ་ཁའོ། །རྒས་འཁོགས་འཁྱགས་ནས་ཡུལ་གཞན་འཁྱམས། །རྟེན་པའི་འཁར་བ་ལུས་ལ་འཁྱུད། །འཐབ་མོའི་འཁྲུག་དང་སེམས་པ་འཁྲུགས། །དྲི་མ་འཁྲུ་དང་སྐུ་སྐྱེ་འཁྲུངས། །འཁོར་བ་དང་ནི་མཐའ་འཁོབ་དང༌། །ལོགས་ལ་འཁར་དང་རྒྱབ་ལ་འཁུར། །རུས་ཀྱི་འཁོན་སོགས་འས་འཕུལ་ཁའོ། །ཁ་ཡི་ལེའུ་རེ་ཞིག་གོ །
ག༽ རལ་གྲི་དང་ནི་གྲུབ་ཐོབ་དང༌། །གྲང་ནད་དང་ནི་གྲུམ་བུ་ཡིས། །འདས་པའི་གྲོངས་དང་ཆོས་གྲྭ་དང༌། །ཚོགས་པའི་གྲལ་དུ་གྲབས་ཡུལ་བྱེད། །འབྲུ་ཡི་གྲོ་དང་སྦང་གླུམ་དང༌། །ནང་ཆའི་གྲོད་པ་ཡུལ་གྱི་གྲོང༌། །རི་དྭགས་གླ་བའི་གླ་རྩི་དང༌། །ཁ་དོག་གྲ་བོ་སྤྱང་པོའི་གྲུང༌། །ཆུ་ཡི་གྲམ་པ་འཛམ་གླིང་དང༌།། དགའ་བའི་གླུ་དང་དུད་འགྲོའི་གླང༌། །སྲོག་ཆགས་གྲོག་མ་གྲངས་མེད་དང༌། །དངོས་གྲུབ་གྲུ་ཆར་ག་རྐྱང་ཡིན། །དགེ་སློང་དགེ་འདུན་དགྱེས་པ་དང༌། །དགུང་སྔོན་དགུ་ཚིགས་ཉིན་དགུང་དང༌། །ཐུགས་ཀྱི་དགོངས་པ་གྲངས་ཀྱི་དགུ། །རི་དྭགས་དགོ་བ་དགོན་པར་སྡོད། །སྐྱེ་དགུའི་དགུང་ལོ་ཙམ་ཞེས་སོགས། ། ད་ཡི་སྔོན་འཇུག་ཤེས་པར་བྱ། །ལོག་འདྲེན་བགེགས་ཀྱིས་བགྲོད་ལམ་བགགས། །དུས་འགྱངས་བཀའ་རང་བགོ་བ་བགོས། །བགྲེས་པོའི་མི་དང་གྲངས་སུ་བགྲངས། །ནོར་སོགས་བགོས་དང་གད་མོ་བགད། ། བ་ཡི་སྔོན་འཇུག་ཤེས་པར་བྱ། །མགོ་བོ་མགུལ་པ་མགྲིན་པ་དང༌། །ཡེ་ཤེས་མགོན་པོ་དགའ་བའི་མགུ།། མགར་བ་རྐང་མགྱོགས་མས་འཕུལ་གའོ། །ལམ་དུ་འགྲོ་དང་འགྲིམ་པའི་འགྲུལ། །གྲོད་པ་འགྲངས་དང་གཞན་ལ་འགྲན། །རྟེན་འབྲེལ་འགྲིགས་དང་འགྱངས་དང་འགོར། །ཁ་ཡི་འགྲམ་པ་འགུལ་བ་དང༌།། ནོར་སོགས་འགྱེད་དང་རྒྱལ་འགོང་དང༌། །བརྩོན་འགྲུས་ཞན་པས་འགྱོད་པ་དང༌། །ཡི་གེར་འགོད་དང་འགོ་ནད་འགོས། །དགོས་པའི་འགྲོན་པོ་གང་ཡང་རུང༌། །མ་ཡི་སྔོན་འཇུག་བྱས་ཀྱང་འཐད། །འ་ཡི་སྔོན་འཇུག་ཤེས་པར་བྱ། །རྒྱལ་བ་རྒྱ་མཚོ་བྱ་རྒོད་དང༌། །ལང་ཚོ་རྒས་ནས་ང་རྒྱལ་བཟོད། །རྩེད་མོའི་རྒྱན་ལ་རྒུན་འབྲུམ་སྤྲོད། །མི་ནི་གྲུང་པོའི་རྒོད་པོ་དང༌། །རྟ་ཡི་རྒྱུགས་དང་རྒྱགས་ཕྱེ་ཡིས། །སྣོད་སོགས་རྒྱོངས་དང་རྒྱས་པ་དང༌། །རྒྱུད་ཀྱི་རྒྱལ་པོ་རྒྱལ་མཚན་འཛིན། །རྩ་རྒྱུས་རྒྱུ་མ་ར་བཏགས་གའོ། ། ནང་ཁྲོལ་ལྒང་པ་ལ་ལྒང་ཡིན། །སྒོམ་ཆེན་བློ་སྒོམ་སྒྱིད་པ་སྐྱུར། །ཐབ་ཀྱི་སྒྱིད་བུ་སྒྱུ་རྩལ་དང༌། །སྣོད་ཀྱི་སྒམ་སྒྲོམ་སྒྲོ་བ་དང༌། །སྒོ་དང་སྒེ་འུ་སྒོག་པ་རྡུང༌། །ལུས་ཀྱི་སྒལ་པ་རྟ་སྒ་དང༌། །ཁང་པའི་སྒོ་ནི་སྒྱོགས་རྡོས་གཅོག །ད་སྒོས་སྒོས་སུ་སྒྲོལ་མ་སྒྲུབ། །ལག་པ་སྒྲེང་ཞིང་བུ་རམ་སྒོར། །བཞུགས་སྒར་ལ་སོགས་ས་བཏགས་གའོ། །གྲངས་ཀྱི་བརྒྱ་དང་བརྒྱད་ཅུ་དང༌། །ཕྲེང་བ་བརྒྱ་ཕྲག་བརྒྱུས་པས་བརྒྱན། །ཆུ་བརྒལ་འོ་བརྒྱལ་དྲན་མེད་བརྒྱལ། །མི་ཡི་བརྒྱུད་པ་ལེ་བརྒན་དང༌། །བས་འཕུལ་ར་ལ་ག་བཏགས་ཡིན། །ཆོས་བསྒྱུར་མདོག་བསྒྱུར་ཕྱོགས་གཅིག་བསྒྲིགས། །བསྒྱེལ་ཞིང་སྒྲ་ནི་བསྒྲགས་པ་དང༌། །ལམ་དུ་བསྒུགས་ནས་མནའ་ཡང་བསྒགས། །ཕ་རོལ་ཆུ་བསྒྲལ་ཆོས་སྒྲ་བསྒྲགས། །བསྒྲུབ་བྱ་ཏིང་འཛིན་རབ་ཏུ་བསྒོམས།། བྱ་བའི་བསྒང་དང་སེང་གེའི་བསྒྱིངས། །བས་འཕུལ་ས་ལ་ག་བཏགས་ཡིན། །ག་ཡི་ལེའུ་རེ་ཞིག་གོ །
ང༽ སྙན་དངགས་གསེར་དངུལ་དངོས་གྲུབ་སྩོལ། །དངངས་སྐྲག་དངོས་གཞི་ཡོད་དམ་ཅི། །ཞེས་པ་དས་འཕུལ་ཅུང་ཞིག་གོ །སྟོད་ཀྱི་མངའ་རིས་མངའ་ཞབས་མངའ། །ཕོ་ཉ་མངགས་དང་ལུས་ཀྱི་མངལ།། མངོན་སུམ་མངའ་བརྙེས་ཞིམ་པའི་མངར། །མངར་བ་ད་དངར་བྱས་ཀྱང་འཐད། །ཐུགས་ལ་མངའ་སོགས་མས་འཕུལ་ཡིན། །བརྡུང་བའི་རྔ་དང་རྔ་མོང་དང༌། །འབྲུ་ཡི་རྔོད་མཁན་ལུས་ཀྱི་རྔུལ། །མཇུག་མའི་རྔ་མ་རུས་ཀྱི་རྔོག །རྔན་ཆེན་གྱི་ནི་རྩྭ་རྔ་དང༌། །རི་དྭགས་རྔོན་པ་རར་བཏགས་ངའོ། །སྔོན་ཚེ་ཞལ་སྔ་སྤྱན་སྔ་དང༌། །གསང་སྔགས་སྔགས་པ་མདོག་སྔོན་དང༌། །སྔ་དྲོ་སྔས་ལ་སྔུར་པ་ཆེ། །ནང་པར་སྔ་དང་མཚང་ནས་སྔོག །དེ་རྣམས་ས་ལ་ང་བཏགས་ཡིན། །བརྔན་པའི་བརྔན་དང་བཙས་མ་བརྔས། །བས་འཕུལ་ར་ལ་ང་བཏགས་ཡིན། །སྡུག་བསྔལ་དགེ་བ་བྱང་ཆུབ་བསྔོ། །བས་འཕུལ་ས་ལ་ང་བཏགས་ཡིན།། ང་ཡི་ལེའུ་རེ་ཞིག་གོ །
ཅ༽ ཅེ་སྤྱང་བྱིའུ་ཅོ་ཀ་དང༌། །གསོལ་ཅོག་ཅེས་པ་ཅ་རྐྱང་ངོ༌། །མི་ཡི་ནད་གཅོང་གྲི་ཡིས་གཅོད།། དྲི་ཆུའི་གཅིན་དང་གཅི་བ་དང༌། །ཡིད་ལ་གཅགས་དང་གྲངས་ཀྱི་གཅིག །ནམ་མཁའི་སྒྲ་གཅན་གཅན་གཟན་དང༌། །རྡོ་སོགས་གཅོག་དང་གཅལ་དུ་བཀྲམ། །ཕྲུ་གུར་གཅེས་རྣམས་གས་འཕུལ་ཡིན། །བཅོམ་ལྡན་དགྲ་བཅོམ་ཞབས་ཀྱིས་བཅགས། །ཤིང་བཅད་པ་དང་དམ་བཅའ་དང༌། །བསྟན་བཅོས་ལོགས་སུ་བཅར་བ་དང༌། །བཟའ་བའི་བཅུད་ནི་ལག་ཏུ་བཅངས། །རྡོ་བཅག་པ་དང་དམ་པོས་བཅིངས། །ནོར་སོགས་བཅོལ་དང་ནང་དུ་བཅུག །བཅུ་དང་བཞི་བཅུ་ལྔ་བཅུ་དང༌། །དགུ་བཅུ་བཅོ་ལྔ་བཅོ་བརྒྱད་དང༌། །ལག་པས་བཅོས་རྣམས་བས་འཕུལ་ཅའོ། །བསྐུལ་བའི་ལྕག་ཚན་ཤིང་ལྕང་མ། ། བློ་ཡིས་ལས་ཀ་ལྕོགས་མི་ལྕོགས། །རྫོང་གི་ལྕགས་རི་ཟུར་ལྕོག་དང༌། །ཁ་ཡི་ལྕེ་དང་རིན་ཆེན་ལྕགས།། མཆེད་ལྕམ་སྐྲ་ཡི་ལྕང་ལོ་དང༌། །དུད་འགྲོའི་ལྕི་བ་ལ་བཏགས་ཅའོ། །ཅ་ཡི་ལེའུ་རེ་ཞིག་གོ །
ཆ༽ ཆོ་རིགས་རྟ་ཡི་ཆིབ་པ་ཆིབས། །ཁ་ཆེམས་ཤོད་ལ་ཆོམ་རྐུན་གྱི། །ཆམ་པའི་ནད་དང་བག་ཆགས་སོགས། །ཆ་རྐྱང་ཡིན་ནོ་ཤེས་ལྡན་རྣམས། །དཀོན་མཆོག་ལ་ནི་མཆོད་པ་བྱེད། །སྐྱབས་སུ་མཆི་དང་རྒྱན་གྱིས་མཆོར། །ལུས་ཀྱི་མཆིན་པ་མཆེར་པ་དང༌། །རྩལ་གྱི་མཆོངས་དང་ཡི་གེའི་མཆན། །སྐུ་མཆེད་རྒྱ་འདྲེའི་ཁ་མཆུ་དང༌། །མིག་གི་མཆི་མ་ཁ་ཡི་མཆུ། །རུས་ཀྱི་མཆིམས་སོགས་མས་འཕུལ་ཆའོ། །རྒྱལ་པོའི་ཁྲིམས་འཆའ་གར་འཆམས་དང༌། །ཉི་མ་འཆར་ཁར་ཆུ་ཡང་འཆོར། ། ཞགས་པས་འཆིང་དང་ཁ་ནི་འཆུས། །བུད་མེད་འཆལ་མོ་འཆོལ་མར་འགྲོ །མི་རྟག་འཆི་བ་འས་འཕུལ་ཡིན། །ཆ་ཡི་ལེའུ་རེ་ཞིག་གོ །
ཇ༽ བརྡུང་འཕྲོག་བྱེད་པའི་ཇག་པ་དང༌། །འཐུང་བའི་ཇ་ནི་ཇ་རྐྱང་ཡིན། །ཇོ་བོ་སོགས་ཀྱང་ཇ་རྐྱང་ངོ༌། །བླ་དཔོན་མཇལ་དང་མགོ་བོའི་མཇིང༌། །མཇུག་མ་མཇེ་རྣམས་མས་འཕུལ་ལོ། །འཇམ་དབྱངས་མཉམ་པར་འཇོག་པ་དང༌། །བྲེ་ལ་འཇལ་དང་ལུས་ལ་འཇམ། །འཇིག་རྟེན་ལ་སོགས་འས་འཕུལ་ཇའོ། །རྗེ་བཙུན་དང་ནི་རྡོ་རྗེ་དང༌། །སྙིང་རྗེ་གོས་མེད་ཤ་རྗེན་སོགས། །ར་ལ་ཇ་བཏགས་ཤེས་པར་བྱ། །བརྗེད་བྱེད་གདོན་ཡིན་བརྗེད་པ་དང༌། །ནོར་སོགས་བརྗེ་དང་བརྗེས་པ་དང༌། །བརྗོད་བྱ་ལེགས་པ་བརྗོད་པ་སོགས། །བས་འཕུལ་ར་ལ་ཇ་བཏགས་ཡིན། །རོ་འཛིན་ལྗགས་དང་ཡུལ་ལྗོངས་དང༌། །ཁ་དོག་ལྗང་སོགས་ལ་བཏགས་ཇའོ། །ཇ་ཡི་ལེའུ་རེ་ཞིག་གོ །
ཉ༽ མང་ཉུང་གིས་ནི་ཉུང་བ་དང༌། །ཚོང་གི་ཉོ་སོགས་ཉ་རྐྱང་ཡིན། །གཉེར་པ་གཉའ་ཤིང་ཁྲོ་གཉེར་དང༌། །གཉན་གྱི་ནད་དང་རི་དྭགས་གཉན། །ཉེ་དུའི་གཉེན་སོགས་གས་འཕུལ་ལོ། །གྲུ་ཡི་མཉན་དང་ཐུགས་མཉེས་དང༌། །ཆེ་ཆུང་མཉམ་དང་ཀོ་བ་མཉེད། །མཉམ་པར་བཞག་རྣམས་མས་འཕུལ་ལོ། །ཆུ་ཡི་རྙོག་མ་གསར་རྙིང་དང༌། །བཙལ་བའི་རྙེད་དང་ལག་རྙབས་རྙོང༌། །མི་གཙང་རྙང་མ་རི་དྭགས་རྙི། །སོ་རྙིལ་ལ་སོགས་ར་བཏགས་ཉའོ། །སྔོ་ཡི་གོ་སྙོད་ལུས་ཀྱི་སྙིད། །མལ་དུ་སྙལ་དང་སྙེ་ཕུང་སྙིལ། །གཞན་ལ་སྙད་འདོགས་རྣ་བར་སྙན། །བསོད་སྙོམས་དུས་ཀྱི་སྙིགས་མ་དང༌། །སྔས་ལ་སྙེ་སོགས་ས་བཏགས་ཉའོ། ། གཟུགས་བརྙན་གཞན་ལ་བརྙས་པ་དང༌། །མངའ་བརྙེས་ཁ་བརྙོགས་ཡོང་བའི་ལན། །བས་འཕུལ་ར་ལ་ཉ་བཏགས་ཡིན། །དགེ་བསྙེན་ལག་པས་བསྙབས་པ་དང༌། །དོན་ལ་བསྙོན་ནི་ཡོད་མེད་དང༌། །ཇག་པའི་རྗེས་བསྙེགས་བསྙེན་སྒྲུབ་སོགས། །བས་འཕུལ་ས་ལ་ཉ་བཏགས་ཡིན། །ཉ་ཡི་ལེའུ་རེ་ཞིག་གོ །
ཏ༽ མུ་ཏིག་མེ་ཏོག་ཏིང་འཛིན་དང༌། །ཏིང་དང་ཏིང་ཤགས་ཏ་རྐྱང་ངོ༌། །ནམ་ཞིག་གཏན་གྱི་གཏན་ཚིགས་ནི། །ལག་ཏུ་གཏད་དང་གཏོད་པ་དང༌། །ཆུ་ཡི་གཏིང་དང་གཏོར་མ་གཏོང༌། །ཁྲག་གཏར་གཏན་ལ་འབེབས་པ་དང༌། །མགོ་བོ་གཏུམ་དང་ཁོངས་སུ་གཏོགས། །ལབ་པའི་གཏམ་དང་གཏི་མུག་དང༌། ། ནོར་གྱི་གཏའ་མ་ཞབས་ལ་གཏུགས། །གཏེར་མཛོད་ལ་སོགས་གས་འཕུལ་ཏའོ། །གདན་སོགས་བཏིང་དང་ས་བོན་བཏབ། །ཞབས་ནས་བཏེགས་དང་གསོལ་བ་བཏབ། །ཕྱེ་མར་བཏགས་དང་བཟའ་བཏུང་དང༌། །མིང་བཏགས་ལ་སོགས་བས་འཕུལ་ཡིན། །མི་རྟག་པ་དང་གཞོན་པའི་རྟ། །རྗེས་ཀྱི་རྟིང་དང་རྟིའུ་དང༌། །དུད་འགྲོའི་རྟོལ་གོག་རྟོད་པས་བཏགས། །མཆོད་རྟེན་དང་ནི་རྟེན་འབྲེལ་དང༌། །མི་གཙང་རྟུག་སོགས་ར་རྟུག་ཡིན། །ལུས་ཀྱི་ལྟེ་བ་ལྟག་པ་དང༌། །བུར་ལྟང་དང་ནི་མདའ་ཡི་ལྟོང༌། །གྲོད་པའི་ལྟོ་བ་འགྲང་ལྟོགས་རྣམས། །ལ་ལ་ཏ་བཏགས་ཤེས་པར་བྱ། །མིག་ལ་སྟོན་དང་མོ་མཚན་སྟུ། །ལུས་ཀྱི་སྟོད་དང་སྟོན་དཔྱིད་དང༌། །ཤིང་གི་སྟག་པ་གཅན་གཟན་སྟག །བརླག་པའི་སྟོར་དང་གཞན་ལ་སྟེར། །སྟེགས་བུ་ལ་སོགས་ས་བཏགས་ཏའོ། །འཕགས་པའི་གནས་བརྟན་མི་འགྱུར་བརྟན། །བརྟག་དཔྱད་ཞིབ་ཏུ་བརྟགས་པ་སོགས། །བས་འཕུལ་ར་མགོ་ལྡན་པའི་ཏའོ། །བལྟ་བར་བྱ་དང་བལྟས་པ་ནི། །བས་འཕུལ་ལ་མགོ་ལྡན་པའི་ཏའོ། །སངས་རྒྱས་བསྟན་དང་བྱ་བ་བསྟུན། །མངོན་པར་བསྟོད་དང་བསྟོད་པ་དང༌། །ལམ་ཐག་བསྟུང་དང་གཡོག་སོགས་བསྟེན། །བས་འཕུལ་ས་མགོ་ལྡན་པའི་ཏ། །ཏ་ཡི་ལེའུ་རེ་ཞིག་གོ །
ཐ༽ ཐ་གྲུ་སྲས་ཀྱི་ཐུ་བོ་དང༌། །ཐོར་ཅོག་ཐ་མ་ཐ་རྐྱང་ཡིན། །ལག་པའི་མཐིལ་དང་མཐེ་བོང་དང༌།། ཚོན་གྱི་མཐིང་དང་རི་མགོ་མཐོ། །དོན་མཐུན་པ་དང་མིག་གིས་མཐོང༌། །མས་འཕུལ་ཐ་ཡིན་ཤེས་པར་བྱ། །ཆང་འཐུང་བྱེད་དང་འཐབ་མོ་རྒྱག །ཕྱེ་མར་འཐག་སོགས་འས་འཕུལ་ཡིན། །ཐ་ཡི་ལེའུ་རེ་ཞིག་གོ །
ད༽ སྔ་དྲོ་ཕྱི་དྲོ་གྲངས་ཀྱི་དྲུག །ཟས་ཀྱི་དྲོ་བ་(བྲོ)ཉི་མ་དྲོ། །ཁ་ཡི་དྲེག་དང་སེམས་ཅན་དྲེད། ། དྲིལ་བུ་ལ་སོགས་ད་རྐྱང་ཡིན། །བྱད་ཀྱི་གདོང་དང་གདུང་རྒྱུད་དང༌། །ཁང་པའི་གདུང་མ་དབུ་ལ་གདུགས། །གས་འཕུལ་ད་ཡིན་ཤེས་པར་བྱ། །གྲངས་ཀྱི་བདུན་དང་ཉོན་མོངས་བདུད། །ཕྱུགས་སོགས་བདས་དང་བདེ་གཤེགས་དང༌། །ལུས་སེམས་བདེ་སོགས་བ་བདེ་ཡིན། །འཕེན་པའི་མདའ་དང་སྲུབས་པའི་མདུང་(མདོང)། །ཁ་དོག་མདོག་དང་མདོར་བསྡུས་མདོ། །མདུད་པ་ལ་སོགས་མས་འཕུལ་ཡིན། །མྱ་ངན་འདས་དང་ཞབས་ལ་འདུད། །ངག་ནས་འདོན་དང་གཏམ་ནི་འདྲི། །ཡི་གེ་འདྲི་དང་ལུས་པོ་འདར། །དྲི་མ་འདག་སོགས་འས་འཕུལ་ལོ། །ཐབས་རྡུགས་པ་དང་རྡོ་རྡེའུ། །ལག་རྡུམ་ལ་སོགས་རར་བཏགས་དའོ། །སྒོ་ལྕགས་ལྡེ་མིག་ལྟོ་བ་ལྡིར། །ལྡུམ་ར་ལ་སོགས་ལ་བཏགས་ཡིན། །སྡིག་པ་བྱས་པས་སྡུག་བསྔལ་བྱུང༌། །ཤིང་སྡོང་སྡེར་མའི་ཐུག་སྡོར་དང༌། །སྲོག་ཆགས་སྡོམ་དང་སྡིག་པ་དང༌། ། སྲོག་ལ་སྡོ་དང་གནས་སུ་སྡོད། །ནོར་སོགས་སྡུད་དང་སྡེ་ཚན་སྡེབས། །དཔོན་པོའི་སྡེ་པ་སར་བཏགས་དའོ། །གྲི་བརྡར་རྔ་བརྡུང་གོ་བྱེད་བརྡ། །ཆལ་མར་བརྡལ་ནས་བརྡུང་ཞིང་བརྡེགས། །བས་འཕུལ་ར་མགོ་ལྡན་པའོ། །བསྡུ་བྱ་བསྡུས་དང་གྲོས་བསྡུར་བ། །གདན་ལ་བསྡད་དང་ཕྱོགས་གཅིག་བསྡོམས། །གྲོགས་དང་བསྡོངས་ནས་འགྲོ་བ་སོགས། །བས་འཕུལ་ས་ལ་ད་བཏགས་ཡིན། །ད་ཡི་ལེའུ་རེ་ཞིག་གོ །
ན༽ གནོད་པ་བྱེད་དང་རྐང་པས་གནོན། །རུས་ཀྱི་གནུབས་སོགས་གས་འཕུལ་ནའོ། །བག་མའི་མནའ་མ་འོག་ཏུ་མནན། །དག་དཀྲུས་མནའ་ཡང་མས་འཕུལ་ཡིན། །རྩེ་མོ་རྣོ་དང་སྐྲངས་པའི་རྣག།། རྣལ་འབྱོར་པའང་ར་རྣལ་ཡིན། །སྣག་ཚ་སྣུར་དང་སྣམ་བུ་དང༌། །བྱད་ཀྱི་སྣ་དང་སྣབས་ལུད་དང༌། ། སེར་སྣ་དང་ནི་ཕྱོགས་སུ་སྣོམས། །ས་ལ་ན་བཏགས་ཡིན་པར་ཤེས། །སྔར་གྱི་སྲོལ་བསྣུབས་ཕྱག་ཏུ་བསྣམས། །མང་དུ་བསྣན་དང་མཇུག་མ་བསྣར། །བས་འཕུལ་ས་ལ་ན་བཏགས་ཡིན། །
པ༽ ལུས་ཀྱི་པང་པ་པུས་མོ་བཙུགས། །པར་མའི་པུ་ཏི་པ་རྐྱང་ཡིན། །རྐང་པའི་དཔྱི་དང་མགོའི་དཔྲལ་བ། །མི་དཔང་བྱེད་དང་ཡི་གེ་དཔོད། །ལག་པའི་དཔུང་པ་དཔའ་བོ་སོགས། །དས་འཕུལ་ཡིན་ནོ་ཤེས་པར་བྱ། །ཕ་སྤད་དང་ནི་སྤུན་ཟླ་དང༌། །སེམས་པ་སྤྲོ་དང་འཕྲིན་ཡིག་སྤྲིངས། །སྤྱང་ཀི་དང་ནི་སྤྲ་སྤྲེའུ། །གྲུང་པོའི་སྤྱང་དང་འབྱར་བྱེད་སྤྱིན། །ས་ལ་པ་བཏགས་ཤེས་པར་བྱ། །སྟག་ལྤགས་ལ་སོགས་ལ་ལྤགས་ཡིན། །
ཕ༽ དབུལ་བའི་ཕོངས་དང་ཕྱིང་པ་དང༌། །རྐུབ་ཀྱི་ཕྱེན་དང་ཞབས་ཕྱི་དང༌། །ཕྲུ་གུ་ལ་སོགས་ཕ་རྐྱང་ཡིན། །མདའ་སོགས་འཕེན་དང་འཕངས་པ་དང༌། །ལག་ནས་འཕྲོག་དང་སེམས་པ་འཕམ། །དར་སོགས་འཕྱར་དང་འཕྲལ་དུ་ཤོག །སྐྲ་སོགས་འཕྱིངས་པ་འས་འཕུལ་ལོ། །
བ༽ འཕུར་བའི་བྱ་ནི་བྱིའུ་དང༌། །ལུས་ཀྱི་བྲང་ལ་བྱིལ་བྱིལ་བྱེད། །འབྲུ་ཡི་བྲའོ་རྒྱལ་བློན་དང༌། ། སྨན་བླ་བྱུ་རུ་བ་རྐྱང་ཡིན། །དབུས་དང་ཞིབ་མོར་དབུར་བ་དང༌། །དབུལ་པོ་དང་ནི་བསྐངས་གསོའི་དབྱངས། །མགོ་བོའི་དབུ་སོགས་དས་འཕུལ་ཡིན། །ནད་ཀྱི་འབྲུམ་པ་འབྲིང་པོའི་འབྲིང༌། །ཕྱུགས་ཀྱི་འབྲི་དང་འབྲོང་དང་ནི། །སྒོ་སོགས་འབྱེད་དང་རྗེས་སུ་འབྲང༌། །སྦྱར་བའི་འབྱར་སོགས་འས་འཕུལ་ཡིན། །རྡོ་ཡི་རྦབ་དང་ཁ་རྦད་ཆེ། །ཆུ་ཡི་རྦ་ཀློང་ར་རྦ་ཡིན། །ཆུ་ཡི་ལྦུ་བ་མགྲིན་པའི་ལྦ། །ལ་ལྦ་ཡིན་ནོ་ཤེས་པར་བྱ། །རྟ་ཡི་སྦང་དང་སྲོག་ཆགས་སྦྲེ། །ཆང་གི་སྦང་མ་ལག་པ་སྦྲེལ། །སྦྲུལ་དང་སྦལ་པ་སྦེ་ག་སྦྱོར། །སྦྲང་རྩི་དང་ནི་གཙང་སྦྲ་སོགས། །ས་ལ་བ་བཏགས་ཤེས་པར་བྱ། །
མ༽ ཉམས་སུ་མྱོང་དང་ཆང་གིས་མྱོས། །མྱང་འདས་ལ་སོགས་མ་རྐྱང་ཡིན། །དམག་དང་མི་དམངས་རིགས་དམན་པ། །ཁ་དོག་དམར་དང་གཞན་ལ་དམོད། །དམྱལ་བ་ལ་སོགས་དས་འཕུལ་ཡིན། །རྨི་ལམ་རྨིས་དང་རྨོངས་སྤུ་དང༌། །རྨུགས་པའི་རྨ་དང་རྨད་དུ་བྱུང༌། །དུད་འགྲོའི་རྨིག་པ་སྒ་ཡི་རྨེད། །གོ་ཆའི་རྨོག་དང་རྨ་བྱ་དང༌། །རྩ་བའི་རྨང་དང་རྨོན་པ་རྨོས། །ར་ལ་མ་བཏགས་ཤེས་པར་བྱ། །བུ་སྨད་དང་ནི་སྨྱོན་པ་སྨྱོ། །སྟོད་སྨད་སྨད་དང་ཁ་དོག་སྨུག །ཤིང་གི་སྨྱུག་མ་གཏམ་སྨྲས་པ། །སྨྱུང་གནས་དང་ནི་ངུར་སྨྲིག་དང༌། །སྨ་ར་དང་ནི་སྨིན་མ་དང༌། །རྩིས་ཀྱི་སྨེ་བ་ས་བཏགས་མའོ། །
ཙ༽ སྤྱི་གཙུག་གི་ནི་གཙུག་ཏོར་དང༌། །མཆེ་བ་གཙིགས་དང་གཙུག་ལག་ཁང༌། །གཙོ་བོ་གཙིགས་ཆེ་ཆུའི་གཙང་པོ། །ཡུལ་གྱི་གཙང་སོགས་གས་འཕུལ་ཡིན། །གཞན་ནས་བཙལ་དང་གྲུ་བཙས་སྤྲོད། ། དགེ་འདུན་བཙུན་པ་མིག་བཙུམ་དང༌། །རྒྱལ་པོའི་བཙོན་རར་བཙུད་པ་དང༌། །སྔོ་ཡི་བཙོང་ནི་ས་ལ་བཙུགས། །ཁ་དོག་དམར་བ་ས་ཡི་བཙག །ཚོས་ཀྱིས་བཙོད་དང་ཤ་སོགས་བཙོས། །ཞིང་གི་བཙས་མ་བས་འཕུལ་ཡིན། །འཐབ་རྩོད་དང་ནི་རྩེད་མོ་རྩེ། །སྤུ་ཡི་རྩིད་པ་རྩུབ་པ་དང༌། །ཕྱེ་ཡི་རྩམ་པ་རྩོལ་སྒྲུབ་བྱེད། །རྩིས་མཁན་དང་ནི་རྩོམ་པ་རྩོམ། །ཁང་པའི་རྩིག་པ་སྔོ་ཡི་རྩྭ། །སྲོག་ཆགས་རྩངས་པ་ར་བཏགས་ཙའོ། །བཀའ་བསྩལ་དངོས་གྲུབ་བསྩལ་དང་སྩོལ། །ས་ལ་ཙ་བཏགས་ཤེས་པར་བྱ། །བརྩོན་འགྲུས་སྙིང་བརྩེ་ཉིས་བརྩེགས་སོགས། །བས་འཕུལ་ར་ལ་ཙ་བཏགས་ཡིན། །ཙ་ཡི་ལེའུ་རེ་ཞིག་གོ །
ཚ༽ ནགས་ཚལ་དང་ནི་སྐྱེད་མོས་ཚལ། །ཁང་པའི་ཚོམས་སོགས་ཚ་རྐྱང་ཡིན། །ངོ་མཚར་ལྷན་སྐྱེས་མཚེ་མ་དང༌། །ཕྱོགས་མཚམས་དང་ནི་ཉིན་མཚན་དང༌། །དམར་བའི་མཚལ་དང་ཁྱིམ་མཚེས་དང༌། །མཚོན་ཆའི་ཕྱག་མཚན་མཚོག་མར་འཕྱར། །མིང་གི་མཚན་སོགས་མས་འཕུལ་ཡིན། །དུ་བ་འཚུབ་དང་འཚོ་བྱེད་དང༌། །ནོར་འཚོལ་བ་དང་ཕྱུགས་མ་འཚོ། །ཕྱག་འཚལ་ལ་སོགས་འས་འཕུལ་ཡིན། །ཚ་ཡི་ལེའུ་རེ་ཞིག་གོ །
ཛ༽ དུད་འགྲོའི་མཛོ་དང་བང་མཛོད་དང༌། །མཛུབ་མོ་དང་ནི་ནད་ཀྱི་མཛེ། །ཡ་རབས་མཛངས་སོགས་མས་འཕུལ་ཡིན། །ལག་པས་འཛིན་དང་ཕན་ཚུན་འཛིངས། །དཔའ་སོགས་འཛངས་དང་འཛད་པ་དང༌། །རྡོ་ཡི་འཛེང་དང་ནོར་བའི་འཛོལ། །ཤིང་སོགས་འཛུགས་པ་འས་འཕུལ་ཡིན། །ཟོག་པོའི་རྫུན་དང་ཕྱུགས་རྫི་དང༌། །ཆུ་ཡི་རྫིང་དང་རྫུས་སྐྱེས་དང༌། །མཁར་གྱི་རྫོང་དང་རྫུ་འཕྲུལ་དང༌། །རྫོགས་སངས་རྒྱས་སོགས་ར་བཏགས་ཛའོ། །རལ་པ་གྱེན་བརྫེས་སྲོག་ཆགས་བརྫིས། །ཟན་བརྫིས་ཡུལ་གཞན་བརྫངས་པ་སོགས། །བས་འཕུལ་ར་མགོ་ལྡན་པའི་ཛ། །
ཝ༽ གཅན་གཟན་ཝ་ནི་ཝ་རྐྱང་ཡིན། །
ཞ༽ གཞོན་ནུ་གཞུང་བཟང་མཉམ་གཞག་དང༌། །གཞར་དང་ཤིང་གི་གཞོང་པ་དང༌། །མདའ་གཞུ་གཞའ་ཚོན་གླུ་གཞས་དང༌། །གཞིས་ཀ་ལ་སོགས་གས་འཕུལ་ཡིན། །གྲངས་ཀྱི་བཞི་དང་བཞད་གད་དང༌། །བཞེངས་དང་བཞུགས་དང་བཞོན་མ་བཞོས། །མར་ཁུ་བཞུ་དང་ཞལ་དུ་བཞེས། །རྗེས་སུ་བཞག་དང་དགོངས་བཞེད་དང༌། །ཐུགས་ཁུར་བཞེས་སོགས་བས་འཕུལ་ཞ།།ཞ་ཡི་ལེའུ་རེ་ཞིག་གོ །
ཟ༽ ཕྲིན་ཡིག་ཟློ་དང་ཟློས་གར་དང༌། །ནམ་ཟླའི་ཟླ་བ་ལོ་ཟླ་བ། །གྲོགས་ཀྱི་ཟླ་བོ་ཟ་ཉིད་དོ། །གཅན་གཟན་གཟིག་དང་སྤྱན་གྱིས་གཟིགས། །ནོར་བུའི་གཟི་དང་ཤིང་བཟོའི་གཟོང༌། །ཤ་ཡི་གཟུག་དང་གཟུངས་སྔགས་དང༌། །ཚེར་མའི་གཟེ་མ་ཐུགས་གཟུ་བོ། །ཡི་གེའི་གཟབ་དང་གཟར་བ་དང༌། །སྐུ་ཡི་གཟི་མདངས་གས་འཕུལ་ཟའོ། །བུད་མེད་བཟའ་དང་བཟའ་མི་དང༌། །ན་བཟའ་དང་ནི་ལག་པས་བཟུངས། །བཟོ་བོ་བཟང་པོ་ལྷུང་བཟེད་བཟོ། །ལས་ལ་བཟུར་དང་བཟོད་པ་སྒོམ། །གཅིག་ཏུ་བཟླུམས་སོགས་བས་འཕུལ་ཟའོ། །ཟ་ཡི་ལེའུ་རེ་ཞིག་གོ །
འ༽ འུ་བུའི་སྟོན་པ་འོ་མས་མཆོད། །བྱ་ནི་འུག་པ་འར་འུར་ཆེ། །འ་ཅག་འོ་ནི་མི་བརྒྱལ་དང༌། །འ་ཞའི་ཡུལ་དང་འོ་དོད་འབོད། །འ་ཉིད་ཡིན་ནོ་ཤེས་པར་བྱ། །
ཡ༽ དཔལ་གྱི་གཡང་དང་གཡུང་དྲུང་དང༌། །མི་ལྤགས་གཡང་གཞི་གོས་ཀྱིས་གཡོགས། །གཅན་གཟན་གཡི་ཡི་པགས་པ་སོགས། །གཡའ་སྒོག་གཡེར་མ་གྲུ་དམར་གཡུ། །དམག་གི་གཡུལ་དང་དུད་འགྲོའི་གཡག །གཡོག་མོས་སྙེ་མ་གཡུལ་ལས་བྱེད། །རྡོ་ཡི་གཡམ་སོགས་གས་འཕུལ་ཡིན། །ཡ་ཡི་ལེའུ་རེ་ཞིག་གོ །
ར༽ ར་ལུག་གི་ནི་རྭ་ཅོ་དང༌། །འདོམས་ཀྱི་རླིག་པ་ལྷགས་པའི་རླུང༌། །ཆུ་ཡི་རླངས་པ་རློན་པ་རློམ།། སྣུམ་སྣོད་རླིད་བུར་བས་འཕུལ་མེད། །རྡུལ་དུ་རློག་སོགས་ར་རྐྱང་ཡིན། །དོར་བའི་བརླགས་དང་བརླ་ཤ་དང༌། །བརྟན་པོའི་བརླིང་དང་བྱིན་གྱིས་བརླབས། །གྲོགས་ལ་བློ་བརླུག་བས་འཕུལ་རའོ། །ར་ཡི་ལེའུ་རེ་ཞིག་གོ །
ལ༽ ལྭ་བ་གོས་ཀྱི་བྱེ་བྲག་མིང༌། །
ཤ༽ བདེ་གཤེགས་དང་ནི་གནས་ལུགས་གཤིས། །ཤི་བའི་མིང་ལ་གཤིན་པོ་དང༌། །སྟོན་པ་གཤེན་རབས་གཤང་ཡང་དཀྲོལ། །ལེགས་པའི་མིང་ལ་གཤའ་མ་དང༌། །ལྷོ་ཕྱོགས་གཤིན་རྗེའི་གཡུལ་ཡང་གཤོམ། །བྲེ་ལ་གཤོར་དང་སྨད་ཀྱི་གཤམ། །བྱ་ཡི་གཤོག་པ་གཤིབས་ནས་འགྲོ། །སྤང་གཤོངས་ལ་སོགས་གས་འཕུལ་ཤའོ། །དགེ་བཤེས་ལྷ་བཤོས་བཤམས་པ་དང༌། །སྡིག་པ་བཤགས་དང་ཕྱི་ལ་བཤོལ། །འཕྲང་ལ་བཤར་དང་པགས་པ་བཤུས། །མཁར་བཤིག་པ་དང་ཆུ་སོགས་བཤོས། །གཏམ་སོགས་བཤད་པ་བས་འཕུལ་ཡིན། །ཤ་ཡི་ལེའུ་རེ་ཞིག་གོ །
ས༽ སིལ་སྙན་དང་ནི་སྲེ་ནག་དང༌། །བྱ་ནི་སྲེག་པ་སྲིན་བྱ་དང༌། །ལམ་སྲང་དང་ནི་སྲེ་མོང་དང༌། །གཅན་གཟན་སྲམ་དང་སྦྱིན་སྲེག་དང༌། །འཇལ་བྱེད་སྲང་དང་སློབ་དཔོན་དང༌། །སློབ་མ་སློབ་གཉེར་སླ་བ་དང༌། །གཞན་ལ་ནོར་སོགས་སློང་མོ་སློང༌། །གྱེན་དུ་སློང་དང་ཕྱི་ལ་སློག །གོས་གྱི་སློག་པ་རྟ་ཡི་སྲབ། །ལྕགས་ཀྱི་སླ་ང་སླད་མ་དང༌། །སླར་ཡང་ཞེས་སོགས་ས་རྐྱང་ངོ༌། །འཁར་གསིལ་གསོར་ནས་གསོད་པ་དང༌། །སྙན་དུ་གསན་ནས་གསོལ་འདེབས་གསོན། །རིན་ཆེན་གསེར་དང་རྟ་ཡི་གསེབ། །སྲོག་ཆགས་གསའ་དང་མདུང་ཤིང་གསོམ། །དྲི་ཡི་གསུར་དང་སྦས་པའི་གསང༌། །གྲངས་ཀྱི་གསུམ་དང་རྟ་ཕྱུགས་གསོ། །ནེའུ་གསིང་དང་ནི་ཆུད་མ་གསོན། །སྤུ་སོགས་གསེད་པ་གས་འཕུལ་ཡིན། །དམིགས་བསལ་དང་ནི་སྐྱོན་རྣམས་བསལ། །བསེ་ཁྲབ་དང་ནི་བསོད་སྙོམས་དང༌། །ཚེ་ནི་བསྲིངས་ནས་དྲིན་ཡང་བསབས། །ཡོ་བ་བསྲང་དང་རྒྱང་རིང་བསྲིངས། །རི་དྭགས་བསེ་རུ་བསད་པ་དང༌། །ཕན་ཚུན་བསྲེས་དང་རིང་བསྲེལ་དང༌། །མེ་ཡིས་བསྲེགས་དང་རྐང་རྗེས་བསུབས། །ལྷ་བསང་གཏོང་དང་བསིལ་བྱེད་བྱ། །གྱེན་དུ་བསླངས་སོགས་བས་འཕུལ་ཡིན། །
ཧ༽ གོས་ནི་ཧྲལ་ཧྲལ་མིག་ཧྲིག་ཧྲིག །ཙབ་ཧྲལ་ལ་སོགས་ཧ་ཉིད་དོ། །
ཨ༽ ཨོ་རྒྱན་པདྨ་ཨ་ཀ་རུ། །ཨ་རུ་ར་སོགས་ཨ་ཉིད་དོ། །
མཆན།    དག་ཡིག་གསལ་བའི་སྒྲོན་མེ་ཞེས་བྱ་བ་འདི་ནི། ཕྱི་ལོ་༡༩༩༢ ལོར་བོད་གཞུང་ཤེས་རིག་ལས་ཁུངས་ཀྱིས་རྩོམ་སྒྲིག་གནང་བའི་འཛིན་རིམ་བདུན་པའི་སྐད་ཡིག་སློབ་དེབ་ལས་བདམས། རྩོམ་པ་པོའི་མཚན་དང་ལོ་རྒྱུས་རྙེད་སོན་མ་བྱུང་བས་འགོད་ཐབས་བྲལ།

༄༅། །བརྡ་གསར་རྙིང་གི་རྣམ་གཞག་ལེགས་པར་སྟོན་པ་གསར་བུའི་ཉེར་མཁོ་ཞེས་བྱ་བ་བཞུགས་སོ།།
རྗེ་དྲུང་ལྷུན་གྲུབ་བློ་ལྡན།()
༄༅། །ན་མོ་གུ་རུ་མཉྫུ་གྷོ་ཥཱ་ཡ། 
ངག་གི་དབང་ཕྱུག་རྒྱལ་ཀུན་གསང་གསུམ་གྱི། །ཡོན་ཏན་མ་ལུས་བསྡུས་པའི་རང་གཟུགས་དངོས། །
སྲིད་འདིར་མཉམ་ཟླ་མེད་པའི་བཀའ་དྲིན་ཅན། །རྗེ་བཙུན་བླ་མའི་ཞབས་རྡུལ་སྤྱི་བོས་བསྟེན། །
སྒྲིབ་བྲལ་མཁྱེན་བརྩེའི་ཡེ་ཤེས་སྒྱུ་མའི་འཕྲུལ། །སྣང་སྟོང་མཚན་དཔེའི་ལང་ཚོར་སྒེག་པའི་ལྷ། །
འཇམ་དབྱངས་དབྱངས་ཅན་དགྱེས་དགུར་རྩེན་པའི་གར། །སྙིང་མགྲིན་འཁོར་ལོའི་ལྟེ་བར་བསྒྱུར་བར་མཛོད། །
བཀའ་དང་དགོངས་འགྲེལ་གཞུང་ལུགས་རབ་འབྱམས་ཀྱི། །དགོངས་དོན་འཚོལ་ཞིང་ཉམས་སུ་ལེན་པ་ལ། །
ཉེ་བར་མཁོ་ཕྱིར་གསར་རྙིང་བརྡ་ཡིག་གི །རྣམ་གཞག་ཀཱ་ལིའི་རིམ་པར་དགོད་པར་བྱ། །
དེ་ལ་གསལ་བྱེད་རྐྱང་པ་དང༌། །སོ་སོའི་འཕུལ་དང་མགོ་ཅན་སོགས། །
དག་ཡིག་མཁས་པའི་ངག་སྒྲོན་མའི། །གོ་རིམ་བཞིན་དུ་བསྟར་བ་ལ། །
ཀ༽ ཀྭ་ཡེ་ཀྱེ་ཧོ་བོད་པའི་བརྡ། །ཀ་དག་གདོད་མ་ཀ་ཅ་ནོར། །ཀ་ཤ་རྩྭ་འམ་ས་སྐྱེས་དང༌། །ཀུ་ཤ་ངན་སེལ་ལམ་སར་ཉལ། །ཀ་བེད་ཤིང་ཐོག་ཁོང་སྟོང་སྟེ། །དེ་རིགས་(མོ་རིགས་)ཆུང་བར་བིལ་པ་དང༌། །ཆེ་(ཕོ་རིགས་)བར་ཆག་ཚང་ཀུ་བ་ཟེར། །ཀ་ཤི་ཀ་ནི་གསལ་ལྡན་ཏེ། །གྲོང་ཁྱེར་ཝཱ་ར་ཎཱ་སི་དང༌། །ཀ་ལན་ཏ་ཀ་མཆིལ་བ་སྟེ། །ཁྱིམ་ནང་འཁོར་བའི་བྱེའུའི་མིང༌། །ཀརྴ་(དངུལ་ཞོ་གང་ལས་བྱས་པའི་ཊཾ་ཀའོ)པ་ན་ཞོའི་དོང་རྩེ། །ཀ་མ་ལ་ནི་ཆུའི་རྒྱན་ཏེ། །མེ་ཏོག་པདྨའི་མིང་ཉིད་དང༌། །ཀ་ར་ཝཱི་ར་གསོད་རྟགས་ཀྱི། །མེ་ཏོག་ཉིད་དེ་རེའུ་ལྕག་པ། །ཀོས་ཀོ་(ཀོ་སྐོ་དང་ཀོས་སྐོ་ཡང་)ཨོག་མ་ཀན་གུང་མཛུབ། །ཀུ་རེ་རྩེད་མོ་ཀྱལ་ཀ་ནི། །རྩེད་མོའི་ཚིག་དང་ཀུ་ཅོ་ཡང༌། །ཅ་ཅོའམ་མི་མང་ཚོགས་པའི་སྐད། །ཀ་དམྦ་ནི་ཚོགས་ཅན་ཏེ། །ཤིང་དང་ཆུ་སྐྱར་སོགས་ལ་འཇུག །ཀེ་ཏ་ཀ་ནི་ཆུ་དྭངས་བྱེད། །ནོར་བུ་དང་ནི་ཤིང་འབྲས་དང༌། །རི་བྱིའི་ཁང་པ་ལ་ཡང་གྲགས། །ཀ་རུ་དཀར་པོ་ཀོག་རྩེ་ནི། །རྒྱ་འམ་རྙི་དང་རྙོང་གི་མིང༌། །ཀུན་དོང་བཙོང་ངམ་སྒོག་པ་དང༌།། ཀེའུ་འམ་ཀི་འུ་རི་སྒོག་མིང༌། །ཀ་མེད་ཐབས་མེད་ཀུ་ཡངས་ནི། །བག་ཡངས་ཀུན་དཀྲིས་(དཀྲིགས་ཀྱང་)ཉོན་མོངས་མིང༌། །ཀེའུ་ཚང་བྲག་ཕུག་ཀེང་རུས་ནི། །རུས་སྒྲོམ་ཀངྐ་དུར་གྱི་བྱ། །ཀུ་ཡ་དྲི་ཆུའི་སྤྲིས་མ་དང༌། །ཀི་ཀང་གཟའ་མཆོག་ར་ཧུ་ལའི། །བྱ་རོག་མགོ་དང་ས་བདག་ཅིག །ཀོ་པ་གཅན་གཟན་འཕར་བ་དང༌། །ཀྱོ་དང་ཀྱོ་རང་ལྕགས་ཀྱུའི་མིང༌། །ཀླག་ཅོར་ཅ་ཅོ་ཀླད་ནི་གོང༌། །ཀླད་ཀོར་(ཨོཾ་ལྟ་བུའི་ཀླད་ཀོར་ལ་སྒྲའི་གཞུང་ལས་རྗེས་སུ་ང་རོར་བཤད་དོ)ང་རོ་ཀོག་གིས་ལང༌། །ཧར་གྱིས་ལང་དང་ཀུ་ས་ལི། །ཕྱི་ཡི་སྤྲོས་པ་ཀུན་བཅད་ནས། །ནང་ལ་མཆོག་ཏུ་གཞོལ་བ་དང༌། །ཡང་ན་དགེ་བ་ཅན་ཞེས་བྱ། །ཀྱེ་མ་ཀྱེ་ཧུད་སྨད་པ་དང༌། །སྙིང་རྗེ་ཉམ་ཐག་སོགས་ཀྱི་ཚིག །ཀྲིག་ཀྲིག་ནན་ནན་ཀྲུ་ཀྲུ་ཏྲེས། །ཙི་ཏྲ་ཀ་སྟེ་སླེ་ཏྲེས་(མངོན་བརྗོད་ཀྱི་གཞུང་ལས་ཙི་ཏྲ་ཀ་དང་སླེ་ཏྲེས་ཀྱི་མིང་སོ་སོར་བཤད་དོ)མིང༌། །ཀླན་ཀ་བསྙད་འཚོལ་ཀླབ་པའམ། །ཀླམ་པ་ལྭ་བ་མཐུག་པོའི་མིང༌། །ཀློང་དུ་གྱུར་ནི་དབང་དུ་གྱུར། །ཀླུབས་ནི་ཕུབ་པའམ་གྱོན་པ་སྟེ། །ཀླས་ནི་བུད་མེད་སྡོད་ས་དང༌། །ཀློང་ཡངས་ཁོང་ཡངས་ཀ་རྐྱང་ངོ༌། །
    དཀའ་རུག་ལག་གཡོར་དཀོར་ནི་ནོར། །དཀུ་ནི་ལུས་ཀྱི་སྟ་ཟུར་དང༌། །དྲི་མི་ཞིམ་པ་ལ་ཡང་ངོ༌། །དཀོས་ཐག་(ཀོས་ཐག་ཀྱང༌)ཉམ་ཐག་དཀུ་སྟེ་ནི། །ལྷག་སྟེ་དཀུ་མཉེ་(སྐུ་མཉེའང༌)མེ་འམ་སྟན། །དཀོན་མཆོག་ལ་ནི་དཀོན་ཅོག་དང༌། །དཀོན་པ་སྣང་བ་དཀྱུ་ས་ནི། །རྒྱུག་སའི་ལམ་དང་དཀྱུས་མོ་དང༌། ། དཀྱུས་ནི་མགྱོགས་པའམ་རྒྱུགས་པའི་མིང༌། །དཀྱུས་མའི་དོན་ནི་གཞུང་གི་དོན། །དཀྱེལ་ཆེ་ཁོང་ཡངས་(སྐྱོར་འབྱིན་ཡང་)དཀྱོར་འབྱིན་ནི། །གྱ་གྱུ་ཅན་ནམ་གཡོ་སྒྱུའི་ལས། །དཀྲིགས་ནི་གཏམས་པའམ་གྲངས་གནས་གཞན། །དཀྲེ་ནི་ཕོ་མཚན་ཏོག་ཡིན་ཅིང༌། །དཀྱེར་བ་སྦྱིན་པ་དས་འཕུལ་ཀའོ། །
    བཀའ་བཏགས་ཁྲིམས་བསྒྲགས་བཀའ་མཆིད་ནི། །གླེང་མོའམ་ཡང་དག་པ་ཡི་གཏམ། །བཀད་ས་འདུག་སའམ་གཡོས་ཁང་དང༌། །བཀའ་བསྒོས་བཀའ་སྩལ་བཀན་པ་ནི། །གྱེན་དུ་འདེགས་པའམ་གན་རྐྱལ་ཏེ། །བཀའ་བློ་སྒོ་གསུམ་ལས་ཀྱི་མིང༌། །བཀའ་བློ་མི་བདེ་ཞེས་པ་ནི། །ཉེས་པ་གླེང་དུ་མི་འཇུག་པ། །བཀར་བཏགས་ཐུགས་ལ་བཏགས་པའི་དོན། །བཀོལ་བ་ལོགས་སུ་བཀར་བ་དང༌། །བྲན་ནམ་གཡོག་ཏུ་བསྐུལ་བ་དང༌། །བསྐོས་པའི་དོན་དང་བཀུར་སྟི་ནི། །གདན་ཁྲི་སོགས་ཀྱིས་བསྙེན་བཀུར་བ། །བཀུམས་པ་བསད་པའམ་བཅད་པ་དང༌། །བཀུམ་ནི་གསད་(བྱ)གཅད་བཀུས་ཏེ་བོར། །ཁུ་བ་བཏོན་པའི་སྙིགས་མ་འོ། །བཀོན་པ་ཁྲོ་བ་བཀོད་མའི་ཆུ། །ཐང་གི་དཀྱིལ་ནས་གྱེན་འཕྱུར་བའི།  །ཆུ་མིག་མིང་ཡིན་བཀྱེ་བ་ནི། །ཕོ་ཉ་སྟོན་མོ་འོད་སྤྲུལ་སོགས། །འགྱེད་པའི་མིང་དང་བཀྱེད་ཅེས་པ། །རྒྱ་སྐྱེད་བྱས་པའི་དོན་ཉིད་དང༌། །བཀྱི་བ་(བཀྱིས་པ་དང་བཀྱིལ་པའང་སྣང༌)གདམས་ངག་མི་སྦྱིན་པ། །བཀྲབས་པ་དང་ནི་བཀྲོས་པ་གཉིས། །མང་པོའི་ནང་ནས་འདམས་པ་དང༌། །བཀྲི་བ་དྲངས་པའམ་འཁྲིད་པ་དང༌། །འགུགས་པ་རྣམས་ཀྱི་བྱ་བ་ཡིན། །བཀྲེས་རྔབ་ནད་ཀྱི་བྱེ་བྲག་དང༌། །ཧམ་པའི་མིང་དང་བཀྲེན་པོ་ནི། །ནོར་མེད་པ་དང་བཀྲེས་ནི་ལྟོགས། །བཀྲུམས་ནི་ཕྱེ་མར་གསིལ་བ་དང༌། །བཀྲུ་སྨན་བཤལ་སྨན་བས་འཕུལ་ཀའོ། །
    རྐ་ནི་ཆུ་འགྲོའི་ཡུར་བ་དང༌། །དོག་སར་འགྱེལ་ཏེ་འཁར་བའི་དོན། །རྐུ་རྡོ་ཞེས་པ་རྡབ་སྦྱར་ཏེ། །ཕྲ་མ་བྱས་དོན་རྐེ་ནི་ལུས། །སྐམ་པའི་མིང་དང་རྐེ་བ་ནི། །པགས་པ་སྐམ་པ་རྐོན་པ་འམ། །རྐོན་བུ་འཛིན་བྱེད་རྒྱའམ་རྙི། །རྐོང་པ་ར་ནད་རྐྱན་སྣོད་སྤྱད། །རྐྱེན་རྩི་རྐྱེན་སྨན་རར་བཏགས་ཀའོ། །
    ལྐོག་ཤལ་ཞེས་པ་བ་ལང་གི །ཨོག་ཞོལ་ཡིན་ཏེ་ལར་བཏགས་ཀའོ། །
    སྐ་རགས་ཕོག་གུ་ཅན་ཞེས་པ། །སྐ་རགས་རྒྱན་ཅན་དག་གི་མིང༌། །སྐུ་སྐ་ལྡེའུ་སྐན་མནའ་ཚིག།།སྐུགས་ནི་རྒྱལ་དང་སྐུངས་པ་ནི། །སྦས་པ་སྐོམ་ཟོང་གླ་ལྟོ་དང༌། །སྐུད་པོ་ཆུང་མའི་སྤུན་ཟླ་ཕོ། །སྐུན་བུ་(འདི་དག་ལ་བརྡ་དག་རྣམས་སུ་འདྲ་མིན་སྣ་ཚོགས་ཤིག་ཡོད་)ཀོང་བུའམ་གཞོང་བུ་དང༌། །སྐོན་བུ་གཞོང་པ་སྐོན་པ་སྣོད། །སྐོབས་སུ་ཚུད་ནི་བྱ་དཀའ་བའི། །གནས་སུ་ཆུད་པའི་དོན་ཉིད་དང༌། །སྐོགས་པ་ཕུབ་མའམ་འབྲུའི་པགས་པ། །སྐོས་མལ་གནས་མལ་སྐག་རྒྱ་ཚོས། །སྐོན་བུ་ཁ་སྦྱར་ལྕུག་མ་ལས། །བྱས་པའི་ལྷུང་བཟེད་འཇོག་པའི་སྣོད། །སྐྱ་བ་སྐྱེལ་པ་སྐྱང་ནུལ་ནི། །འདམ་གྱིས་བྱུགས་པའམ་ཞལ་ཞལ་མིང༌། །སྐྱ་འཕྱིངས་སྐུད་པའི་སྐྱ་འཛིངས་པ། །སྐྱིད་འདེ་གཅེས་ཕྲུག་སྐྱེངས་ངོ་ཚ། །སྐྱིན་གོར་སྲོག་ཆགས་ད་བྱིད་དེ། །རྩངས་པའམ་གངས་སྦལ་སོགས་ཀྱི་མིང༌། །སྐྱིན་ཐང་སེར་བ་སྐྱི་ནི་གཡར། །སྐྱི་བུངས་འཇིགས་པའམ་བག་ཚ་བ། །སྐྱི་གཡའ་འཇིགས་སྐྲག་སྐྱོས་ནི་ཉམས། །སྐེ་ཚེ་ཡུངས་ནག་སྐྱིགས་བུ་(ཨི་གུ)ནད། །སྐྱུ་རུམ་ཚོད་མ་སྐྱུ་གང་ནི། །ཚོན་གང་སྐྱོར་སྐྱོར་ཡང་ཡང་དང༌། །སྐྱེན་པ་མགྱོགས་པའམ་མཁས་སམ་སླ། །སྐྱོ་སྔོགས་འཁྲུག་ལོང་སྔར་ཞི་བ། །སླར་ཡང་སློང་བའི་དོན་དང་ནི། །སྐྱོ་མ་ཁ་མཆུའམ་ཕྲ་མ་དང༌། །སྐྱོ་མ་སྔ་བཙན་འཁྲུགས་པ་སྔར། །བྱུང་དུས་ཁྲིམས་ཀྱིས་བཅད་པའི་དོན། །སྐྱེལ་བདར་སྐྱེལ་གླ་སྐྱེས་ཕྲན་ནི། །དར་ལ་བབས་པའམ་ན་གཞོན་དང༌། །སྐྱ་ནི་གྲུ་སྐྱ་ཞེས་པའི་ཤིང༌། །སྐྲ་ཤད་སྐྲ་ཡི་ཉག་མ་དང༌། །སྐྲ་བྱི་སྐྲ་བུད་སྐྲང་གནས་ཤིང༌། །སྐྲ་བརྙན་སྐྲ་ཚབ་སྐྲ་ཚོམ་ནི། །བཅིངས་པའི་ཐོར་ཚུགས་སྐྲ་ལི་བ། །སྐྲ་ནི་ཟང་ཟིངས་མ་ལང་བར། །འཇགས་པ་དང་ནི་སྐྲ་འཕྱིངས་པ། །སྐྲ་ནི་རྙིངས་ནས་འཇགས་པའི་མིང༌། །སྐྲ་ཟིངས་ང་རྒྱལ་ཆེ་བ་དང༌། །སྐྲི་ཞིག་ཐོངས་ཤིག་སྐྲུས་པ་ནི། །ཤིང་གི་ཡལ་ག་གཅོད་པ་དང༌། །འཆེག་པའི་དོན་ཏེ་སར་བཏགས་ཀའོ། །
    བརྐམ་པ་འདོད་ཞེན་བརྐམ་ཆགས་ཅན། །འདོད་ཆགས་ཅན་གྱི་མིང་ཡིན་ཏེ། །བས་འཕུལ་ར་མགོ་ལྡན་པའི་ཀའོ། །
བསྐ་བ་གར་བའམ་(ཨ་རུ་རའི་རོ་ལྟ་བུ)རོའི་ཁྱད་པར། །བསྐལ་བ་གནས་སོགས་ཐག་རིང་བ། །བསྐྱམས་ནི་གཡོས་དང་བསྐྱས་པ་ནི། །གནས་གཞན་སྤོས་དང་བསྐྱུད་ནི་བརྗེད། །བསྐྱད་དུ་མེད་ནི་དཔག་ཏུ་མེད། །བསྐྱད་པ་འགྲན་པའམ་ཉམས་སད་པ། །བསྐྱིམས་པ་སྦྱོར་ཁ་བྱས་པ་དང༌། །བསྐྱོས་པ་འཁྲུག་ལོང་བྱེད་པ་སྟེ། །བསྐྱོད་པ་ཡང་ནི་བཀྲེས་པ་ཡིས། །ཉམ་ངར་མ་གྱུར་པ་ཡི་མིང༌། །བསྐྲུན་ནི་བསྐྱེད་པའམ་བཙུགས་པ་སྟེ། །བསྐྲུ་བ་ཁ་ཟས་སློང་བ་དང༌། །གཞན་ལ་ཐབས་ཀྱིས་འབྲིད་པ་སྟེ། །བས་འཕུལ་ས་མགོ་ལྡན་པའི་ཀའོ། །
ཁ༽ ཁ་དམ་པ་ནི་ཁ་འཆམས་དང༌། །ཁ་ཕྱིན་པ་ནི་གྲོས་མཐུན་པ། །ཁ་ན་མ་ཐོ་དམ་པ་ཡིས། །སྨད་པའི་ལས་དང་ཁ་སྣོན་ནི། །ཁ་ཏོན་ཁ་གསག་རྙེད་པའི་ཕྱིར། །གཞན་གྱི་ནོར་ལ་བསྔགས་པའི་དོན། །ཁས་འཆེ་ཁས་ལེན་ཁ་ཏ་ནི། །བསླབ་བྱ་ཁ་དམར་ཁག་ཁུར་བ། །ཁ་རྩང་ཁ་སང་ཁ་མཚོན་ནི། །ཁ་ཞེང་ཁབ་ནི་ཁང་པའི་མིང༌། །ཁབ་རལ་ཁབ་ཤུབས་ཁ་ད་ཆད། །ཅེས་པ་ཁ་དང་མཉམ་པ་དང༌། །ཁམ་ཕོར་རྫ་ཕོར་ཁ་ཡར་ནི། །རེ་རེའི་དོན་དང་ཁྭ་ཁྭ་ཏ་(བྱ)། །ཁ་བད་པུ་ཤུའམ་མདའ་ཡབ་དང༌། །ཁ་རྗེ་དབང་ཐང་ཁ་བཏགས་པ། །མཐུ་ནི་ཆུང་ངུར་བྱས་པའི་མིང༌། །ཁ་གཅང་སྙན་པོ་ཁད་ཀྱི་ནི། །དལ་བུ་ཁ་དག་ཉམ་ཐག་པ། །ཁ་གཟར་སྐྱོགས་ཆུང་ཁ་ཟེར་ནི། །སྤྱོ་བ་ཁས་རླབས་ཁ་ཕོ་ཆེ། །ཁ་བླན་དཀའ་ནི་ཁ་བསྒྱུར་བར། །དཀའ་བའི་དོན་དང་ཁ་ཉེན་པོ། །ཁས་ཞན་པའམ་ཉམ་ཆུང་བ། །ཁ་གཏོགས་ངག་བཀོད་བྱེད་པའི་དོན། །ཁུག་རྣ་(ནམ་མཁའ་དྭངས་པའི་ཚེ་སྔ་དྲོའི་དུས་རྒྱང་རིང་པོར་བལྟས་པ་ན་དུ་བ་ལྟ་བུ་སྐྱ་སེང་མཐོང་བ་དེའོ)ན་བུན་ཁོ་ལག་ཞེང༌། །ཁུད་པ་སྐྱེས་སམ་རྫོངས་ཀྱི་མིང༌། །ཁུད་དུ་བྱས་པ་མང་པོའི་ནོར། །བདག་ཉིད་གཅིག་པུས་དབང་བྱས་པ། །ཁུ་ཡུ་(རྭ་འཁྱོག་གམ་རྭ་ཡོན་ཞེས་པའང་སྣང་ངོ)རྭ་མེད་ཁུར་ཙ་པ། །ཁུར་པོ་ཁུར་དུ་བཅུག་པའམ། །ཁུར་པོ་ཁུར་མཁན་ཁོམ་ནི་དལ། །ཁོང་འཁྱིད་ཁོང་འབྱིན་ཁུན་པ་ནི། །ཅ་ཅོའི་མིང་དང་ཁོང་སྙོམ་པ། །ཡིད་མི་དགའ་བའམ་སྒྱིད་ལུག་པ། །ཁུ་འཁྲིག་དོགས་པའམ་རྣམ་རྟོག་སྟེ། །ཁུ་ཤ་ཤ་ཁུ་ཁོལ་དུ་ཕྱུང༌། །ཟུར་དུ་བཀར་བ་ཁོལ་མ་ནི། །སྐར་ཁུང་ཁོར་ཟུག་ཁོར་ཡུག་མིང༌། །ཁོས་རང་ཆབ་མི་འཚལ་བ་ནི། །འདུན་མ་ཆུད་མི་ཟ་བ་དང༌། །ཁོས་པ་འདུན་པ་ཁོལ་བུ་ནི། །ཐོར་བུ་དང་ནི་ཁོ་ཐག་ཆོད། །རེ་ཐག་ཆོད་དང་ཁྱེའུ་ཁ། །མྱུ་གུའི་མིང་དང་ཁྱེའུ་སུས། །སྒེར་(རྒྱུན་པའི་ཟས་ཀྱི་སྔ་ཕྱིར་ཟས་ཟ་བའོ)དུ་བཅོས་པའི་བཟའ་བཅའི་མིང༌། །ཁྱོ་ཤུག་བཟའ་ཚོ་ཁྲ་ཁྲོ་ཅན། །སྤྲོ་ཐུང་བ་དང་ཁྲུན་ཞེས་པ། །འཕང་ངམ་སྲིད་དམ་དཔངས་ཀྱི་མིང༌། །ཁྲུན་རིང་དཀྱུས་རིང་ངམ་མཆུ་རིང༌། །ཁྲོན་མ་རྩུབ་པ་ཁྲེན་ནི་སྐྱོན། །ཁྲུས་ཆལ་འདག་རྫས་ཁྱེད་པ་ནི། །ལྡངས་པའི་དོན་དང་ཁྲིམས་དྲལ་བ། །ཁྲིམས་བཅོམ་པའམ་རལ་བ་དང༌། །ཁྱོགས་ནི་མི་ཆེན་འདེགས་བྱེད་མིང༌། །ཁྲོལ་བ་ཤེས་པ་ཁྱེར་ཁང་ཐོག །ཁྲིས་འཇགས་ཁྲིམས་གནས་སམ་ཆིངས་དོན། །ཁྲག་རླངས་རོ་ལངས་ཁ་རྐྱང་ངོ༌། །
    མཁུ་བ་ལྡོག་པ་མཁྱུད་སྤྱད་ནི། །མན་ངག་ཕྲན་བུ་སྦས་བྱས་ནས། །གཞན་ལ་འཆད་པར་བྱེད་པའི་མིང༌། །མཁར་ལེན་ཁང་པ་གསར་རྒྱག་དང༌། །མཁའ་འཕྲིང་ཕོར་ཤུབས་མཁོས་ཕབ་པ། །བློས་ཕབ་པ་སྟེ་མས་འཕུལ་ཁའོ། །
    འཁམས་པ་བརྒྱལ་བ་འཁུ་བ་(བརྣབ་སེམས་ཀྱི་སྐབས་ཀྱི་འཁུ་བ་ནི་ཡིད་ལ་བཅིངས་པ་དང༌། གནོད་སེམས་ཀྱི་སྐབས་ཀྱི་འཁུ་བ་ནི་གནོད་པར་འདོད་པ་ལ་བྱའོ)ནི། །འགྲན་པའམ་ཞེ་སྡང་འཁོབ་ནི་ངན། །འཁང་ནི་ཞེ་སྡང་ངམ་རེ་འཁང༌། །འཁུམས་པ་ཐོས་པའམ་ཤེས་པ་དང༌། །འཁུན་པ་ཤུགས་རིང་འབྱིན་པའི་མིང༌། །འཁོར་གཏན་ཐེན་པའམ་སྐར་ཁུང་གི །སྒོ་གླེགས་གཅོད་བྱེད་གཡག་ཤིང་དང༌། །འཁོས་ཆུང་ནུས་ཆུང་འཁོས་པ་དང༌། །འཁོས་ཕེབས་པ་ནི་ཆུད་མི་ཟ། །འཁོས་སུ་ཕབ་ནི་རང་གནས་སུ། །འཇོག་པའམ་ལོགས་སུ་བཞག་པའི་དོན། །འཁོན་ནི་ས་སྐྱའི་གདུང་རྒྱུད་དང༌། །འཁོན་གཅུགས་མི་མཛའ་འཁོབས་ནི་ཁྱབ། །འཁྱིམས་པ་འཁྱིལ་བ་འཁྱུས་ནི་བྲོས། །འཁྱུག་པོ་མྱུར་པོ་འཁྲིམས་ནི་བྲེད། །འཁྲི་བ་དང་ནི་འཁྲེན་པ་གཉིས། །ཞེན་པའམ་ཆགས་པ་འཁྲུ་བ་ནི། །གནས་གཅིག་ནས་ནི་མི་འགྲོ་བའི། །དོན་དུ་བཤད་དེ་འས་འཕུལ་ཁའོ། །
ག༽ ག་ཞ་བཞད་གད་ག་ཆད་ནི། །དོན་མེད་པ་ཡིས་ཐང་ཆད་པ། །ག་གེ་ཡུལ་སྤྱི་གག་ནི་གང༌། །ག་ག་ཚིལ་ནི་སྐྱི་གཡའ་བར། །བྱེད་པའམ་གཡའ་སྒོག་པ་ཡི་མིང༌། །གན་དང་གམ་ཡོ་གམ་གསུམ་ནི། །དྲུང་ངམ་འགྲམ་དང་ཉེ་སྐོར་མིང༌། །ག་གོན་ཞ་ཉེའམ་ཉུང་མ་དང༌། །ཤིང་འབྲས་བྱེ་བྲག་པ་ལའང་བཤད། །གར་ཅིག་གང་ཞིག་གབ་ཁུང་ནི། །སྒྱིད་པའི་ཁུང་ངམ་པུས་མོའི་འོག །གལ་གྱིས་ནན་གྱིས་སམ་རྒྱལ་གྱིས། །ག་དག་གང་དག་གོ༌ཞུབ་ཁྲབ། །གོར་མ་བཀུམ་དང་གོར་མ་ཆག །ཐེ་ཚོམ་མེད་དང་གལ་ལ་ནི། །བུ་རམ་དྭངས་མའི་ཤ་ཁ་ར། །གན་རྡེའི་ཐེ་འུ་གན་གཡོག་དང༌། །གལ་བཟུང་ཁས་ལེན་དང་སུན་འབྱིན། །གར་ཡང་གང་ཡང་གུམ་ནི་ཤི །གོ༌འདུན་ཚོགས་ཤིང་འདུ་བ་འམ། །སྣ་ཚོགས་པ་དང་གང་མོས་དང༌། །འདག་རྫས་ཀྱི་ནི་མིང་ལའང་བཤད། །གོ༌ར་བཙོན་ར་གལ་(སྤྱང་ཀི་སོགས་འཛིན་བྱེད་)ནི་རྙི། །གོ༌ལོས་དང་ནི་གོ༌ཤེས་གཉིས། །ཁ་ཟེར་བ་དང་གོ༌རེ་ལོང༌། །གད་བདར་བྱེད་པའམ་ལག་གཡོག་མིང༌། །གུར་བུ་(གོར་བུའང་)གྲུ་བཞི་གོ༌ལ་ནི། །ཟླུམ་པོའི་དབྱིབས་དང་གོར་མ་རྡོ། །གེར་མ་རག་མ་གེལ་པ་ནི། །རྩ་བ་སྦོམ་ཞིང་རྩེ་རྒྱས་པའི། །ཤིང་གི་ཕུང་པོའམ་ཡལ་གའི་མིང༌། །ག་ཤེད་ཐག་རིང་གུད་ནི་ལོགས། །གོ༌ཅོག་ཐམས་ཅད་གན་ནི་མཛོད། །གན་པ་མཛོད་པ་གན་བུབ་ནི། །གན་རྐྱལ་ཁ་བུབ་གཉིས་ཀྱི་མིང༌། །གོལ་ས་གཡང་སའམ་ལམ་ལོག་པ། །གར་བུ་ལྕགས་ཀྱི་གོང་བུ་དང༌། །གེལ་པོ་ལུས་འཚོའམ་ཤ་རྒྱས་པ། །གོབ་ལོབ་བྱ་སླ་གྱ་ནི་ཉམས། །གྱ་ཙོམ་(གྱ་ཚོམ་ཡང་)མ་བརྟགས་གོར་མོ་ནི། །སྡང་སེམས་གོ༌ལོབ་མྱུར་བའི་མིང༌། །གོལ་མ་ཟན་དྲོན་གོད་མ་ལྷག །གོད་པ་འབྲིད་པའམ་ཆུད་ཟོས་པ། །གྱ་ནོམ་སྣང་བ་ཡོད་པའམ། །ལེགས་པའི་དོན་དང་གྱིན་ཏ་ནི། །རྒྱུ་མེད་གྱིང་གོང་ཞི་བའི་མིང༌། །གྱ་ནོམ་ཕུན་ཚོགས་གྱི་ན་ངན། །གྱི་ནི་ཞེས་དང་གྱིན་འདའ་ནི། །དམན་པའམ་དོན་མེད་རང་བཞིན་པ། །གྲྭ་ནི་ཟུར་དང་གྲོན་གཟན་པ། །གྱོས་པོ་ཁྱོ་དང་ཆུང་མའི་ཕ། །གོ༌རེ་རྫོགས་པ་གྱག་ནི་རླག །གྱ་ཐོ་རྣ་རྒྱན་གྲིའི་དངོ་ནི། །གྲི་ཡི་སོ་དང་གྱུར་ཅིག་གུ །སྨོན་ཚིག་གྱིམ་ཤིང་རོལ་མོའི་མིང༌། །གླག་པ་ལྟག་པ་གླགས་པ་ནི། །འཇུག་པ་ཉིད་དང་འགྲོ་མཚམས་དང༌། །བསྒོས་པའམ་སྦས་པ་རྣམས་ལ་འཇུག །གཞན་ཡང་གླགས་ཞེས་བྱ་བ་ནི། །སྐབས་དང་ཐབས་དང་ཉེས་པ་དང༌། །བར་མཚམས་བུ་ག་ལ་སོགས་ལ། །འཇུག་ཅིང་གློ་སྐར་སྐར་ཁུང་མིང༌། །གྲག་ནི་ཟེར་བའམ་ཐོས་པའི་དོན། །གྲང་ནི་རུང་དང་གྲབས་སྟ་གོན། །གྲས་པ་ལན་ཀན་གྲུམ་ནི་ཆག །གྲོང་རྡལ་གྲོང་པ་ཆུང་ངུའི་མིང༌། །གྲུ་བཙས་པ་ནི་གྲུ་གླ་འམ། །གྲུ་ཡི་ཚུགས་པ་གླ་དོས་ཤིག །གླ་བརྔན་སྙོགས་ཤིག་ཅེས་པའོ། །གྲོ་ག་ཤིང་ཤོག་གྱོད་ལ་བཀྲི། །ཆད་པས་བཅད་དང་གྱོད་ལ་བསྒྲིན། །ཞེས་པ་གྱོད་ལ་གཏུགས་པའི་མིང༌། །གྱོ་མོ་ས་དང་རྫ་སྣོད་དང༌། །རྫ་དུམ་ཡིན་ཅིང་གྱོང་གྲུགས་(གག་གོགས་སམ་ཡ་ཡོ་ཡང་)དང༌། །གྱོང་རལ་གཉིས་ནི་ས་ཞག་སྟེ། །གྱུ་བ་བཀུར་བའམ་སྦས་པ་དང༌། །ང་རྒྱལ་ཅན་ལའང་འཇུག་པ་ཡིན། །གློ་ནི་སྦོའམ་གཞོགས་ཀྱི་མིང༌། །གློ་བ་དགའ་ནི་ཡིད་ཚིམ་པ། །གློག་པའི་ནད་ནི་མགོ༌ནད་དང༌། །གླས་པ་སྡོད་ས་སྤོས་པའི་དོན། །གླམ་པ་སྣམ་བུ་མཐུག་པོ་དང༌། །གླེབས་པ་མནན་པ་གློས་ནི་རྨོངས། །གློན་པ་ཆགས་བྱེད་གླལ་བ་ཁ། །གདངས་སམ་རྣམ་པར་བསྒྱིངས་པའོ། །གླ་བོ་དྲིན་དུ་(གླ་བོ་དང་གླེ་བོ་གླེང་མོའི་ཡུལ་སྐད་དོ)བཅགས་པ་ནི། །གླེང་མོ་ཐུགས་ལ་བཏགས་པ་དང༌། །གླན་པ་(བླན་ཡང་)བསྐྱར་བའམ་གདབ་པ་དང༌། ། གྲོགས་བྱེད་པ་སྟེ་ག་རྐྱང་ངོ༌། །
    དགབ་(བྱ་བའི་ཚིག)ནི་འགེབས་དང་དགའ་བ་ཡོན། །དགོང་འདེབས་ཞག་ས་དགོན་དུང་ཅན (དགུན་དུང་ཅན་ཡང་)། །ཆུ་མེད་གྲོག་པོ་དགའ་འདུན་པ། །སྐྱེས་པའམ་བུད་མེད་རྐྱང་པ་ནི། །དགའ་སྤྲོར་ཚོགས་པ་དག་ལ་བཤད། །དགུང་ནི་གནམ་དང་མཚན་མོ་ལོ། །དགུ་སྟེ་ལྷག་སྟེ་དགུམ་ནི་གསད། །དགོང་བ་སྨད་པ་དགྲ་ཟིན་ནམ། །དགྲ་ཟུན་དགྲ་གཉེན་དས་འཕུལ་གའོ། །
    བགམས་པ་ཉམས་སད་བགོ༌རེ་ནི། །ཁང་པ་གྲུ་བཞིའམ་སྤེན་བད་མིང༌། །གགས་སུ་གྱུར་ནི་རག་ལུས་པ། །བགོམ་པ་གོམ་སྟབས་བགོད་ནི་ཟད། །བགྱི་བགྱིད་བགྱིས་ནི་རིམ་པ་བཞིན། །བྱ་དང་བྱེད་བྱས་གསུམ་གྱི་དོན། །བགྲུས་(མུས་ཀྱང༌)ནི་འབྲས་སོག་ཕུད་པ་དང༌། །ཡང་ན་གས་ཆག་མེད་པ་སྟེ། །བགྲུངས་པ་དྭངས་པ་བགྲོ་བ་ནི། །གླེང་མོའི་མིང་སྟེ་བས་འཕུལ་གའོ། །
    མགལ་བ་སྡོང་དུམ་(ཤིང་དུམ་མེས་ཚིག་འཕྲོ་)མགལ་མེ་ནི། །བར་མཚམས་མེད་པར་འཁོར་བའི་མེ། །མགོ༌བཀད་མགོ༌སྤུ་མགོ༌ཡེགས་པ། །སྐྲ་འཛིངས་པ་དང་མགུར་ཆུ་ནི། །མཆོད་རྟེན་གྱི་ནི་བུམ་གདན་དང༌། །མགུར་པ་བསལ་བའི་སྒྲ་ཞེས་པ། །གློ་བགོགས་པ་སྟེ་མས་འཕུལ་གའོ། །
    འགུམ་པ་འཆི་བ་འགེམས་ནི་འཇོམས། །འགུམ་མི་བསྡོ་ནི་འཆི་མི་རུང༌། །འགོ༌ནན་ཐོག་མ་འགོངས་པ་ནི། །སྨད་དང་སྐྲག་དང་འདས་ལ་འཇུག །འགོད་པ་འཇོག་པ་འགྱེས་ནི་འབྱེད། །འགོམ་པ་འགྲོ་བ་འགྱུར་ཏ་རེ། །འོང་ངམ་ཡོང་ངེས་ཞེས་པའི་དོན། །འགེད་པ་འགྱེད་དང་འགྱེད་པ་ཡང་། །འགྱེད་པ་དང་ནི་གཏོང་བའི་དོན། །འགྱུར་བྱེད་སྤྲ་ཆལ་འགྱུར་རོ་ཅོག །མཐའ་དག་དོན་དང་འགྲན་དོ་ནི། །འགྲན་ཟླ་འགྲུས་འགོག་བརྩོན་འགྲུས་མིང༌། །འགྱུར་བ་ཡོད་པ་འགལ་ཚབས་ནི། །ཁས་བླངས་དང་འགལ་ཉེས་བྱས་མིང༌། །འགྱེར་བ་སྤོང་བ་འགྲེང་ནི་ལངས། །འགྲོང་བ་རྨ་སྒོ་འགྲོང་ཞེས་པ། །ཕོ་མོའི་མཚན་མའམ་འདོམས་ཀྱི་མིང༌། །འགྲེ་བ་གཡོ་བ་འགྲེམས་པ་འགྱེད། །འགྲོན་པོ་ཚོང་པ་འས་འཕུལ་གའོ། །
    རྒྱ་ཅང་སྐ་རགས་སྦུབས་ཅན་དང༌། །རྒྱན་པོ་ཤོ་དང་མིག་མངས་སོགས། །རྒོད་པ་འཕྱར་བ་རྒོལ་ནི་རྩོད། །རྒྱགས་པ་རྒོད་བག་གིས་དྲེགས་པ། །རྒྱོལ་བ་རྒོལ་བ་རྒྱ་རྣ་རུ། །མི་ཚངས་སྤྱོད་དང་རྒྱས་བཏབ་པ། །ཐ་མི་དད་དུ་བྱས་པའི་དོན། །རྒྱ་པ་ཁྱེ་པ་རྒྱལ་མོ་ནི། །མིག་འབྲས་རྒྱ་ཤུག་ཤུག་པའི་གྲས། །རྒྱང་འཕེན་མུ་སྟེགས་ཆད་ལྟ་བ། །རྒྱུ་གུ་ཅན་ནི་གཅེར་བུ་བ(མུ་སྟེགས་པ)། །རྒྱུན་ལུགས་རྒྱུ་འགྲུལ་ར་མགོའི་གའོ། །
    སྒམ་པ་ཟབ་པ་སྒབ་ཅེས་པ། །འགབ་བམ་གཤམ་ཡིན་སྒེག་རྫས་ནི། །ལུས་དྲི་དག་བྱེད་བྱུག་པའི་མིང༌། །སྒེའུ་ཆུང་སྒོག་སྐྱའམ་འགྲོ་བ་དང༌། །སྒེའུ་གཤེར་ནི་ཁ་འདམ་སྟེ། །སྒ་སྐྱའམ་སྒ་རློན་སྒུ་དོ་ནི། །བྲང་ངམ་ཆུ་སྣོད་འབེམ་སོགས་མིང༌། །སྒོ་འཕར་སྒོ་གླེགས་སྒྱུག་མོ་ནི། །ཁྱོ་དང་ཆུང་མ་གཉིས་ཀྱི་མ། །སྒྲ་བརྙན་བྲག་ཆ་སྒྲོབ་ནི་སྒྲོབ(སྤམ་བརྫུ་བྱས་པ)། །སྒྲིན་པ་(སྒྲིམ་པོ་ཡང་)མཁས་པའམ་སྤྱང་པོ་དང༌། །ལེ་ཤོར་མེད་དང་སྒྲུན་འགྲན་པ། །སྒྱུ་མའི་མཆན་བུ་ཞེས་པ་ནི། །སྒྱུ་མ་མཁན་གྱི་སློབ་བུ་དང༌། །སྒྱིད་ལུག་ཡིད་མི་དགའ་བ་སྟེ། །ཞུམ་པའམ་སེམས་པ་དམའ་བའི་མིང༌། །སྒྱོང་པ་རང་གི་ཉེས་པ་ནི། །ཐབས་ཀྱིས་མི་མངོན་པར་བྱེད་པ། །སྒྲེ་པོ་ས་རྗེན་སྒྲེན་མོ་ནི། །གཅེར་བུ་སྒྲེའུ་ཆུང་འཛག་སྣོད་མིང༌། །སྒྲོལ་བ་ཞེས་པ་ཞུ་བ་དང༌། །བསྐོལ་བའི་དོན་ཡིན་སྒོས་ནི་སྒེར། །སྒྲེགས་པ་སྐྱུགས་པ་སྒྲོས་ཞེས་པ། །རྨ་ཡི་ཤུལ་དང་བཤད་པའི་སྒྲོས(སྒྲོས་པ་གཙང་མི་གཙང)། །སྒྲེ་བྱི་ཁྱིམ་ན་གནས་པ་དང༌། །སྤྱི་ཐེར་བ་སྟེ་ས་མགོའི་གའོ། །
    བརྒྱ་ནི་ཞལ་བརྒྱའམ་སྨྲ་བའི་བརྒྱ། །བརྒྱད་པ་འཐབ་པའམ་སྨད་པ་དང༌། །བརྒྱད་བཀག་ཁ་སྨྲས་སམ་བཀའ་བཀྱོན། །བརྙས་ཐབས་བརྒྱུངས་པ་འཁྲུ་ནད་དེ། །བས་འཕུལ་ར་མགོ་ལྡན་པའི་གའོ། །
བསྒང་ནི་ནོར་གྱིས་གང་བ་དང༌། །བྱ་བའི་བསྒང་ཞེས་བྱ་བའི་དོན། །བསྒོ་བ་རྣར་གཟོན་བསླབ་པ་ལ། །མི་ཉན་པ་དང་བསྒྲལ་ནི་ཞུས། །བསྒྲུན་མི་ནུས་དང་བསྒྲིན་མི་ཕོད། །འགྲན་མི་ནུས་དང་འགྲན་མི་ཕོད། །བས་འཕུལ་ས་མགོ་ལྡན་པའི་གའོ། །
ང༽  ངག་འཁྱལ་འབྲེལ་མེད་དུ་སྨྲ་བ། །ངག་གོ་ཤི་བ་ངན་བུ་བདག །ངལ་འཚོ་ངལ་བསོ་ངད་ནི་ཤུགས། །ངར་སྣབས་ཁ་ཆུ་འབྱར་བག་ཅན། །ངལ་སྐྱེན་དུབ་པའི་ནད་དང་ནི། །ངམ་གྲོག་གཡང་སའམ་གཅོང་རོང་མིང༌། །ངང་ཚུལ་མཚན་ཉིད་ངོ་མི་ཆོད། །ཅེས་པ་ངོ་བཟློག་མི་ནུས་པ། །ངུར་སྨྲིག་ཚོས་མདོག་དམར་སེར་ཏེ། །ཚོས་ཀྱི་སྙིགས་མས་བཙོས་པའི་མིང༌། །ངུད་མོ་ངུ་བ་ངོམས་སྟོན་པ། །ངོ་ག་སྣང་ངོ་ངོགས་ཆུ་འགྲམ། །ངོག་ན་ཞེས་པ་སོང་ན་དང༌། །ངོག་གོ་ནོན་ནོ་ངོ་མཐོན་ནི། །གཞན་གྱིས་མཐོང་བ་ཉིད་དང་ནི། །ནན་གྱིས་ངོ་ཏི་ངོ་ཐོག་མིང༌། །ངོ་བྱ་འོ་ནི་རག་ལུས་པར། །བྱ་བའི་དོན་ཏེ་ང་རྐྱང་ངོ༌། །
    དངགས་(སྙན་དངགས་ལྟ་བུའི་)ནི་ངག་དང་དངན་འཐེན་ནི། །གཞན་ནོར་གཡར་ཚབ་མི་སྤྲོད་པ། །དངར་ནི་གྲལ་ལམ་འཕྲེང་བ་སོགས། །བསྒྲིགས་པའི་དོན་ཏེ་དས་འཕུལ་ངའོ། །
    མངག་གཞུག་བྲན་ནམ་གཡོག་པོ་དང༌། །ཕོ་ཉ་བ་སྟེ་མངན་བགྲང་ནི། །སྐྱོན་ནས་བརྗོད་དེ་བགྲང་བ་དང༌། །མངོན་ཚན་བུན་སྐྱེད་མངའ་ཐང་ནི། །ལོངས་སྤྱོད་མངའ་བརྙེས་དབང་ཐོབ་པ། །མངའ་རིས་ཆབ་འབངས་མངན་ཞེས་པ། །མཐུ་འམ་སྐྱོན་ཏེ་མས་འཕུལ་ངའོ། །
    རྔད་མོ་དམོད་མོ་རྔུ་མ་ནི། །མིག་གི་སྐྱོ་མའམ་དྲི་མའི་མིང༌། །རྔན་ཆན་བརྙས་ཐབས་རྔམས་མཐུག་པོ། །རྔ་ཤོན་རྔ་དང་བཅས་པའི་བྲོ། །རྔ་བྲན་བ་ལང་གཞོན་ནུའི་མིང༌། །རྔབ་ནི་ཟས་ལ་ཧམ་ཆེ་བ། །རྔམས་མཐོ་ཕོན་ཆེ་རྔུབ་པ་ནི། །འདུས་པའམ་འཇུག་པ་སོགས་ཀྱི་མིང༌། །རྔུབ་རེ་ཧུབ་རེ་རྔོ་མི་ཐོགས། །ཕན་མི་ཐོགས་དང་ནུས་མི་ནུས། །རྔན་འཕྱར་སྨོད་པའམ་སུན་འབྱིན་པ། །རྔན་འཐེན་ལེ་ལོ་རྔེའུ་ཆུང༌། །རྔ་མོང་ཕྲུག་གུའམ་རྔ་ཆུང་མིང༌། །རྔོག་ནི་རུས་(ལེགས་པའི་ཤེས་རབ་སོགས་ཀྱི་)དང་རྟའི་ཟེ་བ། །རྔོ་བག་ཅན་དང་རྔོ་ཤུ་ནི། །རྔོ་ནད་ཟ་ཕྲུག་ཅན་གྱི་མིང༌། །རྔོས་ཁྱེར་ཅེ་སྤྱང་རར་བཏགས་ངའོ། །
    ལྔ་པ་ཞེས་པ་མཐང་གོས་དང༌། །འཆི་བའི་མིང་སྟེ་ལར་བཏགས་ངའོ། །
    སྔ་ཟ་སྔ་བ་སྔུན་ནི་མདུན། །སྔ་མཁོ་བཞིན་ནི་སྔར་བཞིན་དང༌། །སྔོ་ནི་སྐྱོན་མེད་སར་བཏགས་ངའོ། །
    བརྔད་པ་བཙལ་བ་བརྔན་ནི་མཆོད། །བརྔམས་པ་གཉེར་བ་བརྔབ་ནི་འགབ། །བརྔོད་པ་བུད་མེད་འདྲིད་པའམ། །བསླུ་བ་བས་འཕུལ་ར་མགོའི་ངའོ། །
    བསྔོ་བ་བསྒྱུར་བ་བསྔོས་པ་ནི། །བགྲངས་པ་བས་འཕུལ་ས་མགོའི་ངའོ། །
ཅ༽  ཅང་ནི་གཤང་དང་ཅན་ཅེར་དང༌། །ཅན་ནེ་གཉིས་ནི་ཕོར་པའི་མིང༌། །ཅ་ཅོ་(ཅལ་ཅོལ་ཡང་)འབྲེལ་མེད་སྨྲ་བ་དང༌། །ཅ་འབྱིད་དོར་བའམ་སྤོང་བའི་དོན། །ཅས་ཅུས་སེམས་དང་ངག་འཁྱོག་པོ། །ཅི་ག་དེ་སྐད་ཅི་བགྱི་གཡོག །ཅི་གར་ཇི་ལྟར་ཅོ་ནི་མགོ །ཅོ་ཏོ་(ཅོ་དོ་ཡང་)མགོ༌སྤུ་ཅོང་རོལ་མོ། །ཅོ་འདྲི་བ་ནི་མཐོ་འཚམས་པའམ། །མགོ༌བོ་འཁོར་དུ་འཇུག་པ་དང༌། །དམའ་ཕབ་ཉམས་སད་རྣམས་ལ་འཇུག །ཅང་ཏེའུ་ཌཱ་རུ་ཅུང་པེང་ནི། །ཆང་བུའམ་ཟས་ཀྱི་བྱེ་བྲག་དང༌། །ཅི་སྟེ་གལ་ཏེ་ཅུར་ནིས་ནི། །སྨན་གྱི་ཕྱེ་མ་ཞིབ་མོའི་མིང༌། །ཅི་ཆིབ་མཐར་ཕྱིན་ཅི་ཆོག་ནི། །ཅི་ཡོད་ཅོག་(ཡོད་དོ་ཅོག་ལྟ་བུའི་)ནི་མཐའ་དག་དོན། །ཅི་ནར་ཅིས་ཀྱང་ཅ་རེ་ནི། །རྟག་ཏུ་ཅི་ཞིག་ལྟར་ཞེས་པ། །འབད་རྩོལ་མེད་པ་ཅོག་གེ་ནི། །ཙོག་གེའི་དོན་ཡིན་ཅལ་ཅོལ་དག །ཆལ་ཆོལ་ཉིད་དང་ཅོང་ཞུ་ནི། །ཅོང་ཞིའི་མིང་སྟེ་ཅ་རྐྱང་ངོ༌། །
    གཅན་སྒོ་སྨད་འཚོང་མའི་ཁྱིམ་དང༌། །གཅམ་བུ་བཅོས་མ་གཅོམ་(བཅོམ་ཡང)ཁེངས་དྲེགས། །གཅོམ་སྐྱུངས་འཇིགས་ནས་སྐད་ཆུང་ངུར། །སྨྲ་བའམ་ཁ་རོག་འདུག་པའི་མིང༌། །གཅམ་གསག་ཁ་གསག་གཅུགས་ཞེས་པ། །ཡིད་གཅུགས་པ་སྟེ་མཛའ་བ་དང༌། །གཅུགས་མེད་པ་ནི་འཁོན་མེད་པ། །གཅིན་དང་གཅི་བ་དྲི་ཆུ་དང༌། །གཅིན་གཅིས་དྲི་ཆུ་བཏང་བའི་མིང༌། །གཅིན་སྲི་དྲི་ཆུ་འགགས་པ་དང༌། །གཅིའུ་སྨན་ནི་བཤང་ལམ་ནས། །གཏོང་བའི་སྨན་དང་གཅོང་རོང་གཡང་། །གཅོང་སྐད་ཉམ་ཐག་པ་ཡི་སྐད། །གཅེན་པོ་སྔོན་སྐྱེས་ཇོ་ཇོ་དང༌། །གཅུང་པོ་རྗེས་སྐྱེས་ནུ་བོའི་མིང༌། །གཅུ་གལ་དོ་གལ་ལམ་བྱུས་ཐོགས། །གཅུད་ལ་བོར་ནི་གནད་ལ་བོར། །གཅུན་ནི་དབང་སྒྱུར་གཅན་ཞེས་པ། ། ལམ་སྲུང་རྒྱ་སྒོ་ལྟ་བུ་དང༌། །གཅེར་བུ་སྒྲེན་མོ་གས་འཕུལ་ཅའོ། །
    བཅབས་ནི་སྦས་པའམ་གསང་བ་དང༌། །བཅམ་གསག་དགོངས་ལེན་ནམ་ཁས་བཅུགས། །བཅེར་བ་སྤུངས་པའམ་བཙིར་བ་སྟེ། །བཅའ་འབྱེད་འགལ་བའམ་སྤོང་བ་དང༌། །བཅལ་བ་འབུལ་བ་བཅིབས་ཞོན་པ། །བཅིལ་བ་གཞིལ་བའམ་འཕྲོ་བཅད་པ། །བཅུ་འགུགས་མར་མེ་བཅར་བ་ནི། །དམ་པོར་བཤིབས་པའམ་བཅོམ་ལ་འཇུག །བཅད་པ་བཀག་པ་བཅའ་དང་བཅས། །གནས་མལ་གཤོམ་དང་བཤམས་པའི་དོན། །བཅོལ་ནི་གཏམས་དང་བཅུམ་པ་ནི། །ཆུང་ངུར་བཏང་དང་བཅའ་སྒ་སྨན། །སྒ་སྨུག་མིང་སྟེ་བས་འཕུལ་ཅའོ། །
    ལྕགས་ཀྱོ་ལྕགས་ཀྱུ་ལྕགས་ཕོད་(པོད་ཀྱང༌)ནི། །སྐ་རགས་རྒྱན་ནམ་ཆབ་མགོ་ཅན། །ལྷས་མ་གྲུ་བཞིར་འདུག་པ་ཡང་། །ལྕུག་གུ་སྐེ་རགས་ཕྲ་མོའི་མིང༌། །ལྕམ་མོ་སྲིང་མོ་ལྕམ་དྲལ་ནི། །ཨ་ལྕེའམ་མིང་སྲིང་དང་ཆེ་ཆུང༌། །ལྕིགས་པར་དཀའ་ནི་རྟོགས་དཀའ་བ། །ལྕེ་ནི་གནམ་ལྕགས་ལྕེ་འབབ་ཐོག །ལྕེ་རྟེན་(ལྕེས་རྟེན་ཡང་)བརྗོད་པའམ་སྙད་འདོགས་དང༌། །ལྕང་རྙིད་སྐམ་པ་ལྕང་ལྕོང་ནི། །སྒང་ཉག་ཅན་དང་ལྕོག་ནི་མགོ །ལྕོགས་ནི་ནུས་པ་ལར་བཏགས་ཅའོ། །
ཆ༽  ཆ་བ་འཇུག་པའམ་འགྲོ་བ་དང༌། །ཁྲུས་དང་བྱི་དོར་སྒེག་པའི་མིང༌། །ཆ་བྱད་ཆ་ལུགས་ཆབ་ནི་ཆུ། །ཆབ་ཤོག་བཀའ་ཤོག་ཆབ་སྒོ་ནི། །སྒོ་དང་ཆབ་འབངས་འཁོར་གཡོག་མིང༌། །ཆ་མེད་རྒྱུས་མེད་ཆག་སྲིན་ལག །ཆང་ཁྱུ་ཚོགས་པ་ཆགས་རྒྱ་ནི། །བུ་ལོན་བདའ་བའི་དཔང་རྒྱ་སྟེ། །གན་རྒྱའི་ཡི་གེ་བཅུག་པའི་མིང༌། །ཆན་པ་(དེང་སང་སྣམ་རས་སོགས་འདྲ་བྱེད་ཇེམ་ཙེ་ཟེར་བ་དེའོ)ཁྱེ་བོའམ་གྲི་གུག་སྟེ། །ཆབ་མི་འཚལ་ནི་ཆུད་མི་ཟ། །ཆང་ཐུབ་གང་ཟག་ཆར་གཡེང་ནི། །འདོད་ལ་བརྐམ་དང་ཆིབ་ནི་ཁྱབ། །ཆམ་དུ་གཏན་དུ་ཆབས་ཅིག་ནི། །ལྷན་ཅིག་ཆ་ལང་རོལ་མོའི་མིང༌། །ཆ་ལག་ཡན་ལག་ཆུར་དཀྱུས་རིང༌། །ཆུ་(མཆུའང༌)ནི་དཀྱུས་དང་དཔངས་སམ་སྲིད། །ཆུ་ཞེང་གབ་ནི་སྲིད་ཞེང་མཉམ། །ཆ་སྟ་ཚེར་མ་འདོན་པའི་སྤྱད། །ཆམ་ལ་ཕབ་ནི་རང་ས་འམ། །དམའ་སར་ཕབ་པའི་དོན་ཉིད་དང༌། །ཆམ་དུ་མི་སྐྱེ་བ་ཞེས་པ། ། གཏན་དུ་མ་སྐྱེས་པ་ཉིད་དང༌། །ཆུ་མཁྲིས་རྟ་གདོང་མེ་ཡི་རི། །ཆུ་འཆིང་ཐོག་ཕིབས་སམ་རྒྱ་ཕུབ། །ཆུ་གང་ལེགས་པའམ་སྙིང་སྟོབས་དང༌། །ཆུ་འདལ་བ་ནི་ཆུ་དལ་པོ། །ཆུ་ལོན་རགས་སམ་ཟམ་པ་དང༌། །ཆུ་འབྲུབ་པ་(བྲུག་པ་དང་བྲུབས་པའང༌)ནི་ཆུ་ཁོལ་བའམ། །རྦ་ཀློང་ཅན་དང་ཆུ་ཤིན་ཏུ། །རྒྱས་པའི་མིང་དང་ཆུབ་ནི་རྟོགས། །ཆིངས་ནི་འཁྲུག་པ་སྡུམ་པ་དང༌། །ཡང་ན་སྤྱི་(སྔགས་ཀྱི་ཆིངས་ལྟ་བུ་)ཡི་དོན་ལའང་འཇུག །ཆེ་བཞི་བདེན་དཔང་ཆེམས་(ཁ་ཆེམས་ལྟ་བུ་)ནི་འཕྲིན། །ཆུའི་དངོ་ཆུའི་ངོགས་ཆུམས་ཆགས་པ། །ཆུ་ར་ཆུ་སྣོད་ཆེ་ཞེ་ནི། །ཨ་ལྕེའམ་སྲིང་མོ་ཁྱོ་སོགས་མིང༌། །ཆོ་རིགས་རིགས་རྒྱུད་མཐོ་བ་དང༌། །ཆོ་འབྲང་མ་ཡི་ཕྱོགས་ཀྱི་གཉེན། །ཆུད་པ་ཞིང་པ་ཆུ་མཐོངས་གནམ། །ཆོ་ངེ་ངུ་བ་ཆུ་གྲོག་ནི། །ཆུ་ཡི་ལྦུ་བའམ་ཆུ་གྲང་མོ། །ཆེ་གེ་མོ་ནི་གང་ཟག་སྤྱི། །ཆར་གསེ་བ་ནི་ཆ་ཤས་སམ། །དུམ་བུར་གཤགས་པ་ལྟ་བུ་དང༌། །ཆུ་སོ་ལྟེ་འོག་ཆུ་བྲོག་ནི། །ཆུ་ལ་ཕྱེ་བཏབ་བཏུང་བའི་མིང༌། །ཆག་ཚེ་ཚྭ་སྡོར་མེད་པ་ཡི། །ཐུག་པ་སླ་མོ་ཆོ་ལོ་འགྱེད། །ཤོ་སོགས་རྩེ་དང་ཆག་བཞག་ནི། །ངེས་པ་ཅན་ནམ་དཔེར་མཚོན་པ། །ཆེད་ཀ་དགོས་པའམ་དོ་གལ་དང༌། །ཆེན་ཐགས་ཕྱུགས་ནད་ཆང་ཆེམས་ནི། །ཆང་དག་དལ་བུས་འཐུང་བ་དང༌། །ཧ་ཅང་འཐུང་ཆེས་པ་ཡི་དོན། །ཆེད་འགའ་རེས་འགའ་ཆོ་ག་ནི། །བྱ་བའི་ཐབས་སམ་རིམ་པ་དང༌། །ཆག་ཆག་བཏབ་ནི་(གད་ཆུ་གཏོར་བ་ལྟ་བུ)ཆུ་གཏོར་བ། །ཆོམ་པོ་རྐུན་པོ་ཆུ་དྲེག་ནི། །ཆུ་ནང་རྡོ་ལ་ཆགས་པའི་རྩི། །ཆུ་བ་ཡུ་བ་ཆོལ་ཟངས་ནི། །རྐང་པ་བཀྲུ་ཆུའི་སྣོད་དང་ནི། །དྲི་ཆུའི་སྣོད་དེ་ཆ་རྐྱང་ངོ༌། །
    མཆོག་ནི་རྩེ་མོའམ་མི་ཕོད་པ། །མཆིལ་བ་ལྕགས་ཀྱུ་དང་(ཁང་པའི་ནང་དུ་འཁོར་བའི)བྱེའུ། །མཆན་ཁུང་ལག་འོག་མཆིས་ནི་ཡོད། །མཆི་ནི་སོང་ངམ་འགྲོ་འམ་འོང༌། །མཆིད་འབོ་བ་འམ་མཆིད་འཇོ་བ། །གཏམ་འཇོ་བ་དང་མཆིང་ཞེས་པ། །དབུས་སམ་དཀྱིལ་ལམ་གཏིང་ངམ་འཇིངས། །མཆིག་གུ་ཡས་གཏུན་མཆིག་མས་གཏུན། །མཆིག་པ་སྐྱེས་པའི་འབྲས་བུ་དང༌། །མཆིང་བུ་རིན་ཆེན་ཕལ་པའི་མིང༌། །མཆིས་མལ་ཞེས་པ་སྐོས་མལ་ཏེ། །གནས་མལ་ཡིན་ཅིང་མཆིལ་ལྷམ་ནི། །རྐང་པའི་མཐིལ་ཙམ་ཁེབས་པའི་ལྷམ། །མཆིས་བྲང་ཆུང་མ་མཆོར་ནི་མཛེས། །མཆིས་ཉལ་ར་རོ་(ནམ་མཁའ་གྲགས་སོགས་ཀྱི་)མཆིམས་ནི་རུས། །མཆི་མ་དཀུ་ནི་ངུ་བ་དང༌། །མཆིལ་མ་ཁ་ཟས་མཆེར་བ་ནི། །ནང་ཁྲོལ་(འདི་ལ་འཆད་ཀ་བ་ཞེས་སོགས་འས་འཕུལ་ཅན་བྲིས་པ་དཔེ་མང་པོར་སྣང་ཡང་མས་འཕུལ་ཅན་ཉིད་དག་པར་ཁུངས་ལྡན་གྱི་གཞུང་ལས་གསུངས་སོ)མཆད་པ་དུར་ཁྲོད་མིང༌། །མཆོངས་ནི་ངུ་བ་འམ་རྒྱང་རིང་པོར། །འབོད་པའམ་གླུ་ལེན་པ་ཡི་དོན། །མཆུ་སྦྲང་གླིང་བུ་མས་འཕུལ་ཆའོ། །
    འཆབ་ནི་གསང་བའམ་སྦེད་པ་དང༌། །འཆུགས་པར་བྱེད་ནི་གྱོད་སྡུམ་པ། །འཆེས་ནི་ཁས་ལེན་འཆག་པ་ནི། །འདྲལ་བའམ་གཤག་པའམ་འཇིག་པའི་མིང༌། །འཆུགས་པ་སྙན་སྒྲོན་འཆོས་ནི་བཟོས། །འཆེལ་ནི་ཞེན་པའམ་འཆད་པ་དང༌། །འཆོ་བ་འབྱམས་པ་འཆུམས་པ་ནི། །འདོད་པའམ་ཆགས་པ་དུངས་པ་དང༌། །འཁྲེན་དང་སེར་སྣ་རྣམས་ཀྱི་མིང༌། །འཆོག་གོ༌བརྡེག་གོ༌འཆམས་ཞེས་པ། །ཁ་མཐུན་པ་དང་འཆུས་པ་ནི། །འཕྲོག་པའམ་འཆུས་ནི་ཡོ་བའི་དོན། །འཆའ་བ་བཟུང་བའམ་འཆང་བ་དང༌། །འཆགས་པ་ཉེས་པར་སྨྲ་བ་སྟེ། །འཆོབས་ཤིག་གསོངས་ཤིག་འས་ཕུལ་ཆའོ། །
ཇ༽  ཇ་རིལ་ཐོད་པ་ཇ་ཧོང་ནི། །བཙོད་མདོག་ཇ་སིག་ཇ་སྦག་མིང༌། །ཇེ་ནི་དེ་འམ་དང་པོ་དང༌། ། དབྱངས་དང་རེ་ཞིག་ཐ་སྙད་དོ། །ཇི་ག་བརྟག་པ་ཇི་རོབ་ནི། །ཅི་ཕྱིར་ཇོ་བོ་རྗེ་བོའི་མིང༌། །ཇིས་ན་ཅིས་ན་ཇི་འོས་འཚམས། །ཇ་ཏོར་རས་གུར་ཇུ་བོ་རྡོ། །ཇེང་ནི་དབྱངས་སམ་རྒྱུད་མངས་དང༌། །ཇེ་ཞིག་རེ་ཞིག་ཇ་རྐྱང་ངོ༌། །
    འཇང་བ་ཟ་བའམ་འཐུང་བ་དང༌། །འཇའ་ལ་འཇའ་རིས་འཇའ་མོ་ནི། །ས་རིམ་འུ་ལག་འཇིངས་ནི་དབུས། །འཇའ་ས་གོ༌སའམ་ལུང་ལས་ཏེ། །འཇི་བ་འཇིམ་པ་འཇིལ་ནི་ཞི། །འཇུད་མཐུན་སྨད་འཚོང་འཇའ་ཞེས་དང༌། །འཇུམས་པ་ཁེངས་པ་བཏང་བའི་དོན། །འཇུ་བ་(འཇི་བ་ཡང)ཁྱི་ཤིག་འཇུད་ནི་འཇུག །འཇོག་ནི་གཞོག་དང་འཇོར་བུ་(འཇུར་བུ་ཡང་)དང༌། །འཇུར་འཐུག་འཇོར་རྣམས་ཏོག་ཙེའི་མིང༌། །འཇེས་པ་གྱེས་པ་འཇོ་སྒེག་ནི། །འདོད་པས་ཀུན་ནས་བསླངས་པ་ཡི། །ལུས་ངག་གཉིས་ཀྱི་རྩེད་མོ་འོ། །འཇེན་པ་ལེན་(འོས་པའམ་འཚམས་པ་ལྟ་བུ་)དང་བཅགས་པ་དང༌། །རྣ་བར་འཐད་དང་ཡིད་འོང་བ། །འཇེབས་པ་འགྲོགས་དང་ལེགས་པ་དང༌། །སྙན་དང་ཡིད་འོང་ཕན་པའི་མིང༌། །འཇལ་དུམ་མི་མཐུན་བསྡུམས་པའི་དོན། །འཇུངས་པ་སེར་སྣའམ་ཞེན་ཆགས་མིང༌། །འཇུག་ངོགས་ཆུ་འགྲམ་འཇུན་པ་ནི། །ཡིད་ལ་བཅགས་དང་འཇུར་མིག་ཏུ། །བཤར་བའི་མིང་དང་འཆུན་པའི་དོན། །འཇབ་པ་འདོད་པ་འས་འཕུལ་ཇའོ། །
    རྗེ་བཙན་རྗེ་བཙུན་རྗང་(སྦྱང་ཡང་)བང་བ། །རྗེད་པ་ཞེ་སའམ་བཀུར་སྟི་དང༌། །ཡོན་ཏན་དྲན་པའི་བསྔགས་བརྗོད་དོ། །རྗེ་ངར་རྐང་དུང་རྗུད་ནི་རྒུད། །རྗེན་པ་གཅེར་བུའམ་རྐྱང་པ་དང༌། །རྗེན་བཅོས་ཟས་རྗེན་དགེ་སློང་གིས། །བཙོས་པའི་དོན་ཏེ་རར་བཏགས་ཇའོ། །
    བརྗེད་ངས་དྲན་པ་མི་གསལ་དང༌། །བརྗིད་བག་ཆེ་ཁྱད་ཅན་ཡིན་ཏེ། །བས་འཕུལ་ར་མགོ་ལྡན་པའི་ཇའོ། །
    ལྗན་ལྗིན་འདམ་རྫབ་མྱག་མྱོག་དང༌། །ལྗར་གྱིས་མནན་ནི་ཚིར་གྱིས་མནན། །ལྗོངས་ནི་ཡུལ་ཏེ་ལར་བཏགས་ཇའོ། །
ཉ༽  ཉ་མ་བུད་མེད་སློབ་མ་དང༌། །ཉག་མོ་ནག་མོ་ཉིང་ནི་རང༌། །ཉིང་ཤ་རང་ཤ་ཉེ་དུ་གཉེན། །ཉག་ཕྲན་མདའ་ལ་ཉན་རྣ་ནི། །ཕག་ཉན་ཉི་ཚེ་ཕྱོགས་རེའི་མིང༌། །ཉ་སྐྱོག་ཉ་ཕྱིས་ཉ་ལྕིབས་ནི། །ཆུ་ནང་སྐྱེས་པའི་བལ་ལྗང་མིང༌། །ཉལ་ཉིལ་ཕྱག་དར་ཁྲོད་པ་དང༌། །ཉལ་གྱིས་འགྲོ་ནི་ཡལ་ནས་འགྲོ །ཉིང་ཏོར་ཤིན་ཏུའམ་ངེས་པར་ཏེ། །ཉམ་ང་འཇིགས་སྐྲག་ཉམ་ཉེས་པ། །ཉེས་སྐྱོན་ཡིན་ཅིང་ཉམས་དྲོད་འཛིན། །ཉམས་ཚོད་ལྟ་དང་ཉར་མ་ནི། །ཆུ་རྡུལ་ཟེགས་མ་ཉེ་རེག་ཁྲུས། །ཉིང་དགོས་ཡང་དགོས་ཉིས་ན་ནི། །བརྟགས་ནའམ་རྣམ་པ་གཉིས་སུ་ན། །ཉིང་ལག་སོར་མོ་ཉེན་ནི་རྨང༌། །ཉུག་པ་བྱུག་པ་ཉུག་རུམ་ནི། །རླིག་ཕྱུང་བཙུན་མོའི་འཁོར་གྱི་མིང༌། །ཉིང་ཁུ་སྙིང་པོ་ཉེལ་ནི་ངལ། །ཉིང་གྲུལ་རིགས་ངན་ཉང་ནི་(ཏིང་འཛིན་བཟང་པོའི)རུས། །ཉག་པོར་གཉེག་ནི་སོས་བླད་པ། །ཉེན་ཀོར་མཐའ་སྐོར་ཉེ་ཞོ་མེད། །ལེགས་པའམ་སྐྱོན་མེད་བཀྲ་ཤིས་པ། །ཉུལ་བ་བུལ་པའམ་འགོར་བ་དང༌། །ཉེན་བུ་ཤེད་ནི་སྙེམས་བྱེད་པ། །ཉེར་བསྡོགས་སྟ་གོན་ཉེ་འུ་གྱི། །བཅུད་ཚོར་བ་དང་ཉོ་ཏི་ཤིང༌། །ཉོད་རོད་ལྟོ་གོས་ཉོད་པ་ཟས། །ཉག་གཅིག་ཁོ་ན་ཉ་རྐྱང་ངོ༌། །
     གཉའ་བོ་དཔང་པོ་གཉའ་དྲག་ནི། །རྩུབ་འགྱུར་གཉུག་མ་གདོད་མའམ་གཏན། །གཉུག་མའི་ས་ནི་དུར་གྱི་ས། །གཉི་ག་གཉིས་ཀ་གཉུལ་ནི་ཉུལ། །གཉའ་བཟུང་རྒྱུད་མོ་ལྕགས་ཐག་དང༌། །གཉའ་བྱེད་པ་ནི་རྒྱབ་བྱེད་པ། །གཉི་ཟེར་ཉི་ཟེར་གཉིག་ཏུ་ནི། །གཅིག་ཏུ་གཉིད་ཡུར་གཉིད་དྲོ་བ། །གཉོད་ཀ་འཁོས་ཀ་གཉོད་ཆུང་ནི། །བསྲན་ཆུང་གཉོད་ནི་བུ་མོའི་རིན། །གཉེ་མ་ནང་ཁྲོལ་གཉེར་ནི་བོས། །གཉན་(དར་མ་གྲགས་)གཉགས་(ཛྙཱ་ན་ཀུ་མར)གཉོས་(ཡོན་ཏན་གྲགས)གསུམ་རུས་ཀྱི་མིང༌། །གཉེར་གདམས་བཅོལ་གདམས་གས་འཕུལ་ཉའོ། །
    མཉེས་གཤིན་བརྩེ་དུང་ཆེ་བ་དང༌། །མཉེས་པ་ལེགས་པའམ་གྲོས་མཐུན་པ། །མཉན་པ་རྣ་བས་ཉན་པ་དང༌། །གྲུ་མཁན་མིང་སྟེ་མཉེལ་བ་ནི། །ངལ་བའམ་ཐང་ཆད་མས་འཕུལ་ཉའོ། །
    རྙིས་པ་རྙིངས་པ་རྙེད་བརྩོན་ནི། །གཏའ་མའི་ཚུལ་གྱིས་སྦྱིན་པ་དང༌། །རྙོང་ནི་རི་དྭགས་འཛིན་བྱེད་ཀྱི། །རྙི་དང་རྙོང་བ་རྐྱོང་བ་སྟེ། །རྙོངས་པ་གཞོམ་པ་རར་བཏགས་ཉའོ། །
    སྙན་སྐྱོ་ཕྲ་མ་སྙིང་བཞོས་པ། །གསང་གཏམ་སྨྲ་བའམ་སེམས་གསོ་བ། །སྙིང་ཁུ་ཉིང་ཁུ་སྙུན་གསོལ་ནི། །ཁམས་བདེའི་དྲི་ཚིག་སྙེ་འབོལ་སྔས། །སྙིམ་པ་ཐལ་མོ་སྙུགས་སུ་ནི། །ཡུན་དུ་སྙོད་པ་སྟེར་བའི་མིང༌། །སྙེམས་པ་ཉམས་ཆུང་སྙིང་རག་མ། །སྙིང་མཁྲེགས་པའམ་སྲ་བ་དང༌། །སྙོགས་ནི་རྗེས་སུ་འབྲང་བའི་དོན། །སྙོན་མོངས་ཉོན་མོངས་སྙོམ་པ་(སྙོམ་ལས་ཀྱང)ནི། །གཡེལ་བའི་དོན་དང་སྙང་སྙོགས་དང༌། །སྙོམ་ལས་ལེ་ལོ་སྙིང་ཚོམ་པ། །མང་པོའི་ནང་ནས་བདམས་པའི་འཁོར། །སྙིང་ལམ་བསམ་པ་སྙིད་མོ་ནི། །བདག་པོའི་སྲིང་མོའམ་ཨ་ནེ་ཡིན། །སྙུགས་སྲིངས་ཡུན་སྲིངས་སྙོམས་སེམས་ནི། །ཐེ་ཚོམ་མིང་སྟེ་སར་བཏགས་ཉའོ། །
    བརྙང་བ་འཁྲུ་བ་བརྙས་ཐབས་ནི། །ཁྱད་གསོད་བརྙིངས་པ་རྙིང་པ་དང༌། །བརྙན་པོ་གཡར་པོ་བརྙས་པ་ནི། །གཡས་པའམ་ཉོས་པའམ་ཆས་ཆོད་ལ། །འཇུག་ཅིང་བརྙོས་པ་བཟུང་བ་སྟེ། །བས་འཕུལ་ར་མགོ་ལྡན་པའི་ཉའོ། །
    བསྙད་པ་བཤད་པ་བསྙེམས་ང་རྒྱལ། །བསྙིལ་བ་དོར་བའམ་ཕྱིར་བསྐྲད་པ། །བསྙུངས་ནི་ཉུང་ངུར་བྱས་པ་དང༌། །བསྙེ་བའམ་བསྙེངས་པ་འཇིགས་པའི་མིང༌། །བསྙེན་སྲིང་ཉེ་རིང་བསྙོན་ནི་རྩོད། །བསྙོན་ཏོལ་(བསྙོན་དོར་ཡང་)ཧམ་པས་སྒྲོ་བཏགས་པ། །བསྙུལ་བ་བཀྲུས་པ་བསྙུར་བ་ནི། །རྩོལ་བ་དྲག་པོའམ་བརྩོན་འགྲུས་ཏེ། །བསྙེན་པ་ཉེ་བའམ་བསྟེན་པའི་མིང༌། །བསྙེན་ཅིག་ཤོག་ཅིག་བསྙུག་པ་ནི། །བྱུགས་པ་བསྐུས་དང་སྐྱུག་པ་དང༌། །བསྙེལ་བ་བརྗེད་པའམ་འོ་བརྒྱལ་བ། །བསྙོད་པ་ཁ་ཟས་སྟེར་བའམ། །གཏད་དང་བླུད་པ་རྣམས་ཡིན་ཏེ། །བས་འཕུལ་ས་མགོ་ལྡན་པའི་ཉའོ། །
ཏ༽  ཏ་ལ་ལ་ནི་སྒྲོན་མེ་དང༌། །ཏེ་བོར་དང་ནི་ཏེ་པོར་གཉིས། །ཤིན་ཏུའམ་རབ་ཏུའམ་ལེགས་པ་དང༌། །སྲ་བ་དམ་པ་དྲག་པ་དང༌། །ཚབས་ཆེ་བ་ཡི་དོན་ལའང་འཇུག །ཏིང་ལོ་ཟན་གྱི་ཀོང་བུ་དང༌། །ཏལ་ཙམ་ཡུད་ཙམ་ཏལ་མར་སོང༌། །ཐལ་ལེར་སོང་དང་ཏྭ་ར་ཎ། །རྟ་བབས་མིང་དང་ཏེལ་པ་ནི། །ཕོ་བརྒྱད་གཤིན་རྗེའི་ཡ་གྱལ་ཡིན། །ཏི་ཤྲིར་དང་ནི་ཏ་དབེན་གཉིས། །རྒྱ་སོག་བླ་དཔོན་གོ༌སའི་མིང༌། །ཏ་ཧུང་གོས་དམར་ཏ་ཟིག་ཡུལ(སོག་ཡུལ་ལ་ཟེར)། །ཏྲེས་སམ་ཕྱེ་མ་ཏམྦུ་ལ། །སོ་རྩིའི་སྨན་དང་ཏེབ་བེ་སྣོད། །ཏུག་རིད་ཐག་རིང་རྫ་རྔའི་སྒྲ། །ཏྲེ་མ་བུ་ག་སྦྲང་ཆུང་དང༌། །ཏྲེ་ལ་ཏ་ཀ་ཞེས་པ་ནི། །སྦྲང་མ་དེ་རིགས་ཆེན་པོའི་མིང༌། །ཏེ་ཏེ་བལ་པོའི་རྔ་ཟླུམ་དང༌། །ཏིག་ཏ་མཁྲིས་སྨན་ཏ་རྐྱང་ངོ༌། །
    གཏན་པ་སྒོ་གླེགས་དང་སྲ་རྐྱང༌། །གཏམ་འདྲེས་པ་ནི་ཕེབས་པར་སྨྲ། །གཏམས་པ་(བལྟམས་པ་ཡང་)གང་བའམ་བཅོལ་བ་དང༌། །བཤད་དང་བསྟན་པ་གཏམས་ཞེས་པ། །གྲངས་ཀྱི་གནས་གཞན་གཏོལ་མེད་ནི། །ཐབས་མེད་པའམ་རྒྱས་མེད་པ། །གཏའ་མ་གཏེང་བ་བུ་ལོན་གྱི། །ནོར་ཚབ་གཏེ་(གཏེ་མ་ཡང་)བ་གཏོས་ནི་ཁྱོན། །གཏོས་པ་ཚད་མེད་གཏི་ན་ནི། །སྨྲེ་དང་གཏུགས་པ་ཆད་པའི་མིང༌། །གཏའ་ནི་བརྒྱབས་པའམ་བརྡེགས་སམ་བརྡུངས། །གཏི་བ་སྨྲ་བ་གཏའ་གམ་པ། །ལང་ཚོར་མ་བབས་རྒས་ཉམས་ཅན། །གཏུ་ལུམ་བཟི་བ་གཏིང་ཕྱིན་པ། །དཔྱིས་ཕྱིན་པ་དང་གཏོགས་(བཏོགས་ཀྱང༌)ནི་ཕྲོགས། །གཏོགས་འདོད་(ལྷ་ཆེན་གཏོགས་འདོད་ཅེས་པ་ལྟ་བུ)གཞན་གྱི་ཡོ་བྱད་ནི། །རང་ལ་དབང་བར་འདོད་པ་དང༌། །གཏོལ་(མཚང་ནས་གཏོལ་ལྟ་བུ)ནི་སྐྱོན་མཚང་འདོན་པའི་དོན། །གཏུམ་པ་གཟུ་ལུམ་ཆེ་བ་དང༌། །གཏུག་པར་མི་ནུས་འགྲན་མི་ནུས། །གཏུར་བུ་སྣམ་སྦྱར་འཇུག་སའི་སྣོད། །གཏུན་བུ་ཡས་སྟན་གཏུན་མས་སྟན། །གཏེ་བོ་རྩོད་གཞི་སློང་མཁན་དང༌། །གཏིབས་པ་དཀྲིགས་པ་གས་འཕུལ་ཏའོ། །
    བཏགས་པ་ཕལ་པ་བཏུབ་ནི་རུང༌། །བཏང་མི་བྲ་ནི་གཏོང་མི་ཕོད། །བཏུངས་པ་བསད་པ་བཏེག་ནི་འགྲོ(བྱེས་སུ་བཏེག་ལྟ་བུ)། །བཏང་བཟུང་ཀླུ་དང་རི་བོ་དང༌། །བཏུལ་བཅིལ་སྦྱངས་པ་བཏུས་ནི་བསྡུས། ། བཏུང་བ་སྤྱོད་པ་བཏག་སོ་ནི། །ཐ་ག་པ་ཡི་ལག་ཆ་དང༌། །བཏའ་བ་སྨྲ་བ་བས་འཕུལ་ཏའོ། །
    རྟས་པ་དར་བའམ་རྒྱས་པར་བྱེད། །རྟབ་རྟབ་རིངས་པ་རྟེན་འགྲོ་ནི། །རོལ་མོ་མཁན་གྱི་བྱེ་བྲག་པ། །རྟིང་སོར་རྗེས་སོར་རྟོན་པ་ནི། །འདོད་པའམ་རྗེས་འབྲང་ཡིད་ཆེས་པ། །རྟུལ་ཕོད་སྙིང་སྟོབས་ཆེ་བ་དང༌། །རྟུག་པ་མི་གཙང་རྟོག་གེ་བ། །རྟོག་ཅིང་དཔྱོད་པའམ་ཚིག་འཁྲི་མཁན། །རྟ་བགད་ཅེས་པ་ཁོང་རྒོད་དམ། །སོ་ཚིས་བྱེད་པ་རྟག་རེས་འཁོར། །རྟག་ཏུ་སྦྱོར་བའི་ཟས་ཀྱི་མིང༌། །རྟོགས་ཤིག་སོམས་ཤིག་རྟོད་པས་བརྟོད། །ཕུར་པར་བཏགས་པ་རྟོལ་(གནས་སུ་རྟོལ་ལྟ་བུ་སྟེ་བརྟེལ་དང་བརྟོལ་ཡང)ཞེས་པ། །ཕྱིན་པའི་མིང་དང་རྟུལ་བ་ནི། །རྩོལ་བའི་དོན་ཏེ་རར་བཏགས་ཏའོ། །
     ལྟག་ཆོད་སུན་འབྱིན་ལྟར་སྣང་དང༌། །ལྟག་འོག་སྔ་ཕྱིའམ་གོང་འོག་སྟེ། །ལྟག་སྒྲེ་ལྟག་ཐེར་ལྟེང་ཀ་ནི། །ཆར་ཆུ་འཁྱིལ་བའི་རྫིང་བུའི་མིང༌། །ལྟོངས་པ་རྨོངས་པ་ལྟོ་འཕྱང་ལུག །ལྟིར་གྱིས་གང་དང་ལྟེམ་གྱིས་གང༌། །གཉིས་ཀ་མེར་གྱིས་གང་བའི་དོན། །ལྟག་པའི་སྡུད་སྒོ་ལྟག་ཁུང་དང༌། །ལྟག་ཆུ་མགྲིན་པའི་ཕྱི་ཡི་རྩ། །ལྟེམ་རྐྱང་མོས་གུས་སྒང་ཤོང་ངམ། །ཐེ་ཚོམ་ལྟུང་རུས་ལྟུང་འབྲས་ཏེ། །ལྟར་ལྟར་མངལ་གྱི་གནས་སྐབས་དང༌། །ལྟན་པ་འབྱོར་པ་ལར་བཏགས་ཏའོ། །
    སྟ་གོན་སྔོན་འགྲོའམ་གྲབས་གཤོམས་པ། །སྟ་ཟུར་དཔྱི་མགོ་སྟར་བ་ནི། །འཕྲེང་སོགས་སྒྲིག་པར་བྱེད་པའི་དོན། །སྟག་རལ་སག་ཐག་སྟོར་ནི་བོར། །སྟང་ཟིལ་དངུལ་རྡོ་སྟེས་དབང་ནི། །སྟབས་ལེགས་པའམ་སྟོབས་ཤུགས་མིང༌། །སྟུག་པོ་མཐུག་པོ་སྟན་གླིངས་པ། །ཕྱིང་པ་ལྟ་བུའི་གདན་གྱི་མིང༌། །སྟོད་ཕྱག་ཕུ་ཐུང་སྟོངས་མོ་ནི། །མང་པོས་ལས་རོགས་བྱེད་པ་དང༌། །སྟོངས་པ་ཕན་པའམ་གྲོགས་ཡིན་ཅིང༌། །སྟོང་གྲོགས་ཡུལ་གྱི་བསམ་པའི་ཚུལ། །ཤེས་ནས་གྲོགས་བྱེད་པ་ཡི་དོན། །སྟེག་པ་སྒེག་པ་སྟེང་པ་ནགས། །སྟོབ་པ་མགྲོན་དུ་གཉེར་བའམ། །འབྲིམ་དང་འབུལ་དང་སྟེར་བ་དང༌། །སྟོས་པ་སྦྱིན་པ་སྟོས་ཤིག་ནི། །བྱིན་ཅིག་ཅེས་དང་སྟར་ཆགས་པ། །གཏན་ཆགས་པའམ་རྒྱུན་ཆགས་པ། །སྟོར་ཁུང་མི་གཙང་འདོར་སའི་གནས། །སྟངས་འཛིན་སྟོངས་གཅོད་ཡིན་མིན་དོན། །ཐག་བཅད་པ་དང་སྟངས་ཀ་ནི། །བྱེད་སྟངས་ཉིད་དེ་ས་མགོའི་ཏའོ། །
    བརྟ་བ་རྒྱས་པར་བྱ་བ་དང༌། །བརྟས་པ་རྒྱས་པ་བརྟུན་ངས་པ། །གཟུ་ལུམ་དང་ནི་འུར་གཏམ་མམ། །རང་བཟོའམ་གཞན་ལ་གནོད་པ་དང༌། །འདོད་པ་ཆེས་པ་རྣམས་ལ་འཇུག །བརྟད་པ་གློ་བུར་བརྟུལ་བ་ནི། །བསྡུས་པའམ་འཇམ་དང་འབད་པའི་མིང༌། །བརྟུན་པ་བརྩོན་པ་བརྟགས་པ་ནི། །བསམས་དང་གུས་པའམ་སྒྲིན་པ་དང༌། །བརྟབས་ནི་འཚབས་པའམ་བྲེད་པའི་དོན། །བརྟད་སྐྱེན་པ་ནི་རྩོལ་བ་སྟེ། །བས་འཕུལ་ར་མགོ་ལྡན་པའི་ཏའོ། །
    བལྟམས་ནི་སྐྱེས་པའམ་འཁྲུངས་པ་སྟེ། །བས་འཕུལ་ལ་མགོ་ལྡན་པའི་ཏའོ། །
    བསྟང་བ་གྲོགས་སམ་མགོན་དང་ནི། །བསྟན་དཀའ་བ་ནི་ཉམས་པ་དང༌། །བསྟབས་པ་བྲིམས་པའམ་ཕུལ་བའི་མིང༌། །བསྟར་བ་བྱི་དོར་ལེགས་པ་དང༌། །གཟབས་པ་ཉིད་དང་སྤྲས་པ་དང༌། །སེམས་ལ་བསྒོམས་དང་ཡོད་པའི་དོན། །བསྟི་སྟང་ཞེས་པ་བཀུར་སྟི་འམ། །ལུས་ཀྱི་གུས་འདུད་བསྟི་བ་ནི། །ངལ་བསོ་བ་དང་བསྟིང་ཚིག་(བསྟིངས་ཀྱང༌)ནི། །འཕྱ་བའམ་ཟུར་གྱིས་སྨོད་པ་དང༌། །ལྷག་པར་སྨྲ་ཞིང་བརྗོད་པ་སྟེ། །སུན་འབྱིན་པ་ཡི་ཚིག་ཡིན་ལ། །བསྟིང་སླད་ཚོད་བལྟ་བསྟུངས་པ་ནི། །ཐག་སོགས་ཐུང་ངུར་བྱས་པ་དང༌། །བསྟིར་མེད་ངལ་བསོ་མེད་པའམ། །མནར་མེད་པ་དང་བསྟོངས་པ་ནི། །གཞན་དང་མཐུན་པར་རྗེས་འཇུག་པ། །བསྟི་གནས་ཁྱིམ་མམ་སྡོད་གནས་ཏེ། །བས་འཕུལ་ས་མགོ་ལྡན་པའི་ཏའོ། །
ཐ༽  ཐ་གི་ཞི་བའམ་མཐའ་ཙམ་གྱི། །བར་རམ་ཅུང་ཟད་ཐ་སྙད་ནི། །མཚན་ཉིད་ཐ་བ་རེངས་པ་དང༌། །རྩུབ་དང་སྲ་བའམ་མཁྲེགས་པའི་མིང༌། །ཐ་གྲུ་ཐག་གྲུ་མཐའ་གྲུ་གསུམ། །རྒྱ་ཁྱོན་ཉིད་དེ་ཐ་རམ་དང༌། །ཐ་ཆད་ཐ་ཤལ་ངན་པའི་མིང༌། །ཐ་རམས་གཏམས་པ་ཐན་ནི་འཕྲིན། །ཐབས་ཅིག་ལྷན་ཅིག་ཐོག་ཐག་ནི། །ཐམས་ཅད་ཐལ་ཀར་གླང་པོའི་མཆོག །ཐན་ཀོར་མཐའ་སྐོར་ཉེ་སྐོར་དང༌། །ཉེ་འཁོར་རྒྱལ་ཕྲན་རྣམས་ལ་འཇུག །ཐ་ཆུང་ནུ་བོ་ཐིབ་བུ་མུན། །ཐུབ་ཆོད་མི་འོས་པའི་བྱ་བ། །ཐུགས་བག་ཞུས་པ་གནང་བ་དང༌། །ཐེར་ཟུག་འགྱུར་མེད་ཐམ་ལག་(འཐམ་ལག་ཀྱང)ནི། །མན་ངག་ཐ་ཚིག་རྩ་བ་འམ། །ཚིག་གི་དོན་དང་ཐང་ལ་ནི། །བཀྲམ་པའི་དོན་ཏེ་ཐོབ་ཀྱིས་འཇལ། །རྙེད་ཕྱིར་གཞན་ལ་སྨོད་པ་དང༌། །ཐེ་གི་ཟད་དུ་བསྐྱལ་བ་ནི། །རྒྱང་ཙམ་བསྐྱལ་བའི་དོན་ལ་འཇུག །ཐགས་རན་བཏགས་པ་ཐུ་བོ་ནི། །གཙོ་བོ་ཐོག་ཐོག་དང་པོའི་དོན། །ཐོང་ཁོར་གར་བུ་ཐོམས་ཤིག་ནི། །སོམས་ཤིག་ཐོར་ཏོ་རྩེ་མོ་དང༌། །ཐོར་ཚུགས་ཐོར་ཅོག་ཐེངས་ནི་སླེབས། །ཐེན་ཆེར་ཅ་རེའམ་རྟག་ཏུ་དང༌། །ཐོག་ཤས་སྟོན་ཐོག་འབྲས་ཀྱི་ཕུད། །ཐགས་བཅུག་པ་(གཅུག་པ་ཡང)ནི་ཚར་བཅད་པ། །ཐམ་ཕྲན་ལྕགས་གཟེར་ཐུ་ལུམ་ནི། །ལྕགས་སོགས་གོང་བུར་བསྒྲིལ་བ་དང༌། །ཐམས་སུ་བཅུག་ནི་དོང་དུ་བཅུག །ཐི་བ་སྲེག་པའམ་ཕུག་རོན་དང༌། །ཐོག་པོར་ཐོག་ཉམས་ཐལ་གོང་ནི། །བྲང་ངམ་དཔུང་པའི་བར་གྱི་མིང༌། །ཐོད་རྒལ་ཞེས་པ་སྣྲེལ་ཞི་སྟེ། །རིམ་པ་འཆོལ་བའི་ཐ་ཚིག་དང༌། །ཐུལ་བ་ཡོངས་སུ་སྨིན་པ་ཡིན། །ཐོ་ཅོ་ཁ་ཕོ་ཐོ་རེ་བ། །ཐོར་བུ་ཐོན་བུ་བཙས་པ་ནི། །དང་པོར་གསར་དུ་བཙས་པ་དང༌། །ཐོང་མི་བ་ནི་གསོད་འདོད་པ། །ཐུག་ཐུབ་བཙན་ཐབས་ཐུམ་འཕྲས་གཉིད། །ཐུམ་ཙམ་ལོག་པའམ་གཉིད་སྲབ་མོ། །ཐུགས་ལས་ཆུང་ནི་སྤྲོ་བའམ། །རྩོལ་བ་ཆུང་ངམ་འཕྲིན་ལས་ཆུང༌། །ཐན་སྐད་ལྟས་ངན་སྐད་སྒྲོག་པ། །ཐན་བཏང་བ་ནི་ཤི་བོའི་འཕྲིན། །བཏང་བའི་མིང་སྟེ་ཐ་རྐྱང་ངོ༌། །
    མཐང་ནི་ལུས་ཀྱི་སྨད་ཕྱོགས་སམ། །ཤ་འམ་ནང་དང་མཐང་ག་ནི། །བུད་མེད་ཀྱི་ནི་རྐེད་འོག་མིང༌། །མཐར་གྱིས་རིམ་གྱིས་མཐོང་ག་བྲང༌། །མཐའ་ཀླས་མཐའ་ཡས་མཐོལ་བ་ནི། །བསྒྲགས་པའམ་མི་སྦེད་པར་སྨྲ་བ། །མཐར་ཆགས་ཁྲིགས་ཆགས་མཐོ་འཚམས་འགྲན། །མཐར་གྱིས་བཞག་པ་ཞེས་པ་ནི། །འཇུར་མདུད་མེད་དང་མཐིང་རིལ་བྱ། །ཆུ་སྐྱར་མིང་སྟེ་མས་འཕུལ་ཐའོ། །
    འཐམས་མེད་པ་ནི་འཁྱོས་མ་དང༌། །འཐབ་ཀྲོལ་རྩོད་པ་སློང་བ་དང༌། །འཐབ་མོའམ་ཡང་ན་གནོད་པའི་རྒྱུ། །འཐབ་བེར་གོ༌ཁྲབ་འཐུར་ནི་འཁྲུགས། །འཐམས་པ་སྤྱོ་བའམ་བྱམས་པ་དང༌། །ཁ་དན་བྱས་ཏེ་མི་འགྱུར་བའི། །དོན་ནམ་བརྡ་བྱས་པ་ལ་འཇུག །འཐེམས་ནན་ནན་ཆགས་བྱས་པ་སྟེ། །འཐོར་འཐུང་བཟླས་པའི་ཁྲུས་ཆུ་དང༌། །ཞལ་བསིལ་ལ་འཇུག་འཐིབས་པོ་ནི། །རྩྭ་སོགས་དཀྲིགས་པའི་མི་མངོན་པ། །འཐས་པ་སྲ་བ་འཐམས་ཤིག་ནི། །སོང་ཞིག་འཐིང་སླད་(མཐིང་ཡང་)སྨོད་པའི་ཚིག །འཐིང་ནི་ངེས་པ་འཐུལ་དུ་བཅུག །ཆད་པས་བཅད་དེ་འས་འཕུལ་ཐའོ། །
ད༽  ད་ཀོ་ད་ནི་དར་ཙམ་ནི། །སྐད་ཅིག་ཙམ་དང་ད་གཟོད་དང༌། །ད་གདོད་གཉིས་ནི་སླད་མའི་མིང༌། །ད་བྱིད་རྩངས་པ་ད་བུར་ནི། །སྲེག་གནས་དོག་མ་མདུན་ནམ་ས། །དུགས་ཁུང་ཁྲུས་ཁང་དང་ལ་རྫིང༌། །དམ་དོམ་དམ་བཅའ་དེས་པ་རྒྱུད། །འཇམ་པའམ་དུལ་བའམ་ཞི་བ་དང༌། །རང་བཞིན་བཟང་བ་རྣམས་ལ་འཇུག །དུས་ཀྱིས་འཆུ་ནི་དབང་གིས་འཆུ། །ཞེས་པ་དབང་དུ་བསྡུ་བའི་དོན། །དོ་ཟན་མཆིང་བུ་དེ་འུ་ནི། །མྱུར་བ་དུམ་པ་མཐུན་པ་དང༌། །དུན་ལས་སྤུར་ལོངས་དུས་རླབས་གྲངས། །དེ་སྟེ་འོན་ཏེ་དེང་དེ་རིང༌། །དོ་ཀེར་ཐོར་ཅོག་དུས་པོ་ཆེ། །འཛིན་པ་ཆེ་དང་དོ་བཅུག་པ། །དབུ་བཅུག་པ་དང་དོག་ལེ་སྣོད(ཆུ་བསྲོ་བའི་སྣོད)། །དོན་མཐུན་ཚོང་པ་དོང་བ་(དེང་བ་ཡང་)ནི། །སོང་བ་དེ་མོ་དགོས་པ་དང༌། །དེངས་པ་རྙིང་པ་དྭ་ཕྲུག་ནི། །ཕ་མ་ཤི་བའི་བུ་ལ་ཟེར། །དུག་པ་ངན་པ་དུངས་པ་ནི། །ཡིད་ལ་འཆང་བའམ་ཞེན་ཆགས་དང༌། །དྭངས་མ་རབ་དང་མཆོག་གི་དོན། །དོངས་པ་མདའ་ཤུབས་དན་རྟགས་ནི། །སྐྱེ་བ་སྔ་མའི་ཆ་བྱད་དང༌། །དམ་རྒྱ་ཁྲིམས་དང་དཔང་རྒྱ་དང༌། །དུབས་སུ་དུས་སུ་དོལ་ཆོད་དུ། །ཚམ་ཚོམ་མེད་པར་འབད་པའི་དོན། །དོ་ལི་ཁྱོགས་དང་དལ་དཀྱིལ་འཁོར། །དོལ་ནི་(ལྷོ་ཁའི་)ཡུལ་དང་ཉ་རྒྱ་སྟེ། །དོག་པ་སྙེ་མ་(ཞིང་གི་སྙེ་མ)དེ་འདྲོག་མོད། །དེ་མ་འདྲོག་ནི་འཕྲལ་གྱི་མིང༌། །ད་ཆུ་རྡོ་སྨན་དུབ་ནི་ངལ། །དོ་ར་གར་གྱི་ར་བ་དང༌། །དན་རོགས་གྲོགས་བྱེད་པ་ཡི་མིང༌། །དྲ་མ་ཡ་རབས་དྲུས་མ་(གྲུས་མ་ཡང་སྣང་སྟེ་བེའུ་འབྲངས་པའི་བ་ལང་མོའོ)ནི། །བཞོན་མ་དྲལ་པོ་མིང་པོ་དང༌། །དྲལ་བ་བཅོམ་པའམ་ཞིག་སོགས་མིང༌། །དྲི་བརྩུང་དྲི་བསུང་དྲི་མ་དཀུ། །དྲི་མི་ཞིམ་པའམ་དྲི་ཚ་བ། །དྲི་མནམ་པ་ནི་དྲི་ང་བ། །དྲོད་ནི་ཚོད་དང་དྲོད་ཉུལ་ནི། །བློ་ཡི་གདེང་ཚད་བལྟ་བའི་དོན། །དྲུངས་ནི་རྩ་བ་དྲིལ་ཕྱིས་ནི། །མེ་འམ་སྟན་དང་དྲུབས་ནི་བཙེམས། །དྲེའུ་རྔོག་ནི་གདན་ཁྲ་བོ། །དྲུག་ནམ་དྲུག་ཆ་དྲུ་བུ་ནི། །གྲུ་ཁུའི་མིང་སྟེ་ད་རྐྱང་ངོ༌། །
    གདངས་ནི་བྱེད་ལུགས་གདས་པ་ནི། །སྨྲ་བའམ་ཞུས་དང་ཞུ་བའི་དོན། །གདམ་ང་འདམ་ག་གདོན་མི་ཟ། །ཐེ་ཚོམ་མེད་པའམ་ངེས་པར་དང༌། །གདུ་བུ་ལྷུང་བཟེད་སྟེགས་ཀྱི་མིང༌། །གདུགས་ནི་ཉི་མའམ་ཉིན་པར་དང༌། །གདུགས་ཀྱི་བླ་ཐེང་བླ་ཉམས་འགྱུར། །གདོད་མ་ཐོག་མའམ་དང་པོ་དང༌། །གདུང་འཚོབ་རྒྱུད་འཛིན་གདུང་བྱེད་ནི། །ཉི་མའི་ཚ་ཟེར་འབར་བའི་མིང༌། །གདོལ་པ་རིགས་ངན་གདུངས་ནི་ཉེན། །གདུག་པ་མ་རུངས་གདུ་བ་ནི། །ཟས་ལ་དུངས་ཤིང་དོན་གཉེར་དང༌། །བསྐོལ་བ་ལ་འཇུག་གདོས་བུ་ནི། །སྣོད་ཆུང་ཆུ་ཡིས་བཀང་བ་དང༌། །གདོས་བུ་བཏགས་ནི་གཉིད་སྲུང་བྱེད། །གདོས་པ་གྲུ་ཡི་དར་ཆེན་ནམ། །གྲུ་ཉིད་སྒུལ་བྱེད་ཤིང་གི་མིང༌། །གདའ་བ་ཡོད་པའམ་མཆིས་པ་དང༌། །གདུབ་ཀོར་རྐང་ལག་རྒྱན་དང་ནི། །གདུགས་ཁུང་ཞེས་པ་བསྲོ་ཁང་ངམ། །ཁྲུས་ཁང་གདུགས་ཚོད་གུང་ཚིགས་མིང༌། །གདགས་སྲིབ་ཉིན་མཚན་ནམ་ཉིན་སྲིབ། །གདེང་དྲོད་གདེང་ཚད་གས་འཕུལ་དའོ། །
    བདའ་བ་ཞིམ་པའམ་འདེད་པ་དང༌། །བདར་བ་བཅད་པའམ་གཞོགས་པ་དང༌། །བྱི་དོར་ལས་སམ་ཕྱེ་མར་བྱས། །ཡང་ན་གཟབས་པའམ་སྦྱིན་པ་སོགས། །སོ་སོར་སྐབས་ཐོབ་ཀྱིས་ནི་འཇུག །བདུན་པ་བླ་གོས་བདོག་པ་ནི། །དངོས་པོའམ་ཡོད་པ་ནོར་དང་ནི། །བདོ་བ་རྒྱས་པའམ་དར་བའི་མིང༌། །བདེ་བླག་དཀའ་ཚེགས་ཆུང་ངུ་དང༌། །ཐེ་ཚོམ་མེད་དེ་བས་འཕུལ་དའོ། །
    མདུན་ཁང་(འདུན་ཡང་)འདུག་ས་མདུང་དོར་ནི། །རྒྱན་པོ་འགྱེད་དང་མདུན་ན་འདོན། །ནང་བློན་མདུན་དུ་བདར་བ་ནི། །མདུན་ནས་བསྟོད་པའམ་གྲལ་བསྒྲིགས་དང༌། །མདུན་དུ་བགྱིས་དང་མདངས་གསོལ་ནི། །བདེན་པའི་མིང་དང་མདུན་མ་གྲོས། །མདུན་ན་མོ་ནི་མདུན་ཐད་ཀ །མདོ་མི་བཟུང་བ་མི་ཕོངས་པ། །མདོང་མོ་མཇུག་དོའི་ནང་ཡིན་ཏེ། །མདོང་གསོལ་ངོ་དགའམ་ངོ་ཆེན་མིང༌། །མདུད་པ་འཆིང་བ་མས་འཕུལ་དའོ། །
    འདག་ཆལ་(ལྡག་ཆལ་ཡང་)ཁྲུས་རྫས་འདལ་ནི་དལ། །འདད་ནི་གཤིན་པོའི་དགེ་རྩ་དང༌། །འདད་ཅིག་ཆོག་མོད་འདུ་མཆེད་ཐབས། །འདམས་པ་མཚན་མ་ཆད་པ་དང༌། །འདུ་འཕྲོད་ཚོགས་པ་འདུན་ས་ནི། །ཚོགས་སའི་མིང་དང་འདོ་བ་རྟ། །འདོད་འགྲོ་སྨད་འཚོང་འདོད་པ་ནི། །བཟའ་བཏུང་འདེ་གུ་སྐྱོམ་བུ་དང༌། །འདག་གུ་སྐྱོ་མའམ་ཕྱེ་མའི་མིང༌། །འདུམས་པ་ཐུང་དུ་བཏང་བ་དང༌། །འདི་ཀོ་འདི་ནི་འདོང་བ་(འདེང་བ་ཡང་)འགྲོ །འདི་ཙུག་འདི་ལྟར་འདུ་འཛི་ནི། །འདུ་ལོང་འདུ་བ་ནོར་རྫས་མིང༌། །འདུར་ཤིད་གཤིན་པོའི་དགེ་སྒྲུབ་དང༌། །འདན་ཤིང་(འདད་ཤིང་དང་འདན་བུ་ཡང་)གཡག་ཤིང་འདེང་རྒྱག་པ། །ཞེས་པ་བསམ་བློ་བཏང་བའི་དོན། །འདྲལ་མཐིལ་ལག་མཐིལ་འདྲིད་པ་ནི། །སླུ་བ་འདྲུབ་པ་འཚེམས་པ་དང༌། །འདྲེན་མ་འདྲེས་མའམ་སྣ་ཚོགས་ཡིན། །འདྲུལ་བ་རུལ་བར་འགྱུར་བ་དང༌། །འདྲུབས་པ་རྨ་སོགས་སླར་གསོས་པའི། །དོན་དུ་བཤད་པ་འས་འཕུལ་དའོ། །
    རྡེངས་པ་མེད་པའི་དོན་ཉིད་དང༌། །རྡེན་མེད་པ་ནི་བཅོལ་པོར་རམ། །ཡང་ན་རློམ་པར་སྤྱོད་པའི་མིང༌། །རྡོ་གུ་གཏུན་ཆུང་རྡལ་ཆོས་ནི། །རྩིང་ཆོས་ཧང་ཧྲལ་རར་བཏགས་དའོ། །
    ལྡ་ལྡི་ལང་ལིང་ངམ་མཆོད་རྫས། །ལྡང་ནི་ལང་དང་ལྡེ་ནི་(མངའ་བདག་རྩེ་ལྡེ་ལྟ་བུ)མིང༌། །ལྡང་སྐོ་སྐ་ནི་སེངྒེའི་རིགས། །ཤ་ར་བྷ་སྟེ་རྐང་བརྒྱད་པ། །ལྡེམ་པོ་ཀྱོག་པོའམ་དྲང་མིན་དང༌། །ལྡུད་པ་བླུད་པ་ལྡས་པ་ནི། །ལུས་པ་ལྡུམ་བུ་སྔོ་ཆུང་ངུ༌། །ལྡམ་ལྡུམ་རྩ་བའི་བཅའ་བ་དང༌། །ཤིང་ཐོག་ལ་ཕུག་ལྡོམ་བུ་ནི། །ཉུལ་བའི་དོན་ཏེ་བསོད་སྙོམས་པ། །ལྡེར་བཟོ་འཇིམ་སྐུ་ལྡུགས་ནི་བླུག །ལྡོབས་སྐྱེན་པ་ནི་ཤེས་སླ་བ། །ལྡིབས་པ་ལྕེ་མི་བདེ་བ་དང༌། །ལྡོངས་པ་ལོང་བ་ལྡར་བ་ནི། །གཤེར་བ་ལྡོན་པ་ལན་བཏབ་པ། །ལྡེག་པ་བསྐྱོད་པ་དང་འགུལ་བ། །ལྡེ་གུ་སྐྱོ་མའམ་ཐུག་པ་དང༌། །ཡང་ན་དྲི་བཟང་སྦངས་པའི་ཆུ། །ལྡག་གུ་སྲན་མ་ལར་བཏགས་དའོ། །
    སྡར་བ་བྲེད་པ་སྡུམ་ནི་ཁྱིམ། །སྡུམ་བུ་ཁྱིམ་ཆུང་སྡོ་བ་འགྲན། །སྡུམ་མཚེས་ཁྱིམ་མཚེས་སྡུམ་བྱེད་ནི། །གཟུ་བྱེད་སྡེ་རྣ་སྡེ་དཔོན་མིང༌། །སྡེ་གཟར་ཡུལ་སྡེ་འཁྲུགས་པ་དང༌། །སྡོད་པ་འཕེན་པ་སར་བཏགས་དའོ། །
    བརྡེག་འཆའ་བ་དང་བརྡེག་ཆོས་ནི། །ཁ་བུབ་ལོག་པའམ་འགྱེལ་བ་དང༌། །རྐང་པ་འདྲེད་པའང་རྡོལ་ཐབས་སྨྲ། །ཚིག་མྱོག་ལྡབ་ལྡིབ་སྨྲ་བ་དང༌། །བརྡོལ་བ་འབྱུང་པོས་བརླམས་པ་སྟེ། །བས་འཕུལ་ར་མགོ་ལྡན་པའི་དའོ། །
    བལྡག་པ་སྐྱོ་མ་བལྡད་པ་ནི། །སོས་བླད་པ་དང་བལྡབས་ནི་བསྐྱར། །བས་འཕུལ་ལ་མགོ་ལྡན་པའི་དའོ། །
    བསྡོགས་པ་གྲབས་བྱེད་བསྡུམ་པ་ནི། །མཐུན་པ་བསྡུས་པ་ཆང་བུའམ་ཟ། །བས་འཕུལ་ས་མགོ་ལྡན་པའི་དའོ། །
ན༽  ནང་བྱན་གཡོག་གམ་ཁྱིམ་ནང་གི །ཕྱག་ཚང་ནང་བྱན་ཚུད་པ་ནི། །ནང་རྒྱུས་ལོན་པའམ་དོན་ཐམས་ཅད། །རང་གི་དབང་དུ་འདུ་བའི་དོན། །ནན་འགུགས་མཐུ་ཡིས་འཕྲོག་པའི་མིང༌། །ནངས་ཀྱི་དུས་ནི་སྔོན་གྱི་དུས། །ནང་ནུབ་སྔ་དྲོ་ཕྱི་དྲོ་དང༌། །ནམ་ནངས་པ་ནི་ནམ་ལངས་པ། །ནམ་རྨུས་པ་ནི་ཉི་མའི་འོད། །སྤྲིན་གྱིས་བསྒྲིབས་པའི་ཡུལ་ངན་དང༌། །ས་སྲོས་པའམ་སྲོད་ཀྱི་མིང༌། །ནམ་སྲོས་མཚན་མོ་ནམ་ཞར་ནི། །ནམ་ཡང་ནན་ཏུར་ཆད་ལས་དང༌། །ནན་ཐུར་ནན་ཏན་ན་སྨད་ནི། །ཡན་ལག་མ་ཚང་བའི་ལྟུང་བ། །ནར་མ་རྒྱུན་པར་ན་རེ་བ། །རྒྱུན་ཆགས་པ་དང་ནོངས་པ་ནི། །ཉེས་པའམ་གུམ་པ་ནོམ་པ་སྲིད། །ནེ་འུ་ལྡང་དང་ནེའུ་ལོ་པ། །ནེའུ་ཟླ་རྣམས་ནི་ན་མཉམ་པ། །ནེམ་ནུར་ཡིད་གཉིས་སམ་ཐེ་ཚོམ། །ནོད་པ་ལེན་དང་ཐོབ་པ་དང༌།།བཞག་པ་རྣམས་ཏེ་ནེམ་ནེམ་པ། །སྙི་བ་ནོག་ནི་བ་ལང་གི །རྐེ་ཚིགས་སྟེང་གི་ཤའི་འབུར་པོ། །ནང་རྗེ་ཁྱིམ་གྱི་བདག་པོ་ཡི། །སྙན་མིང་ནང་དང་བཅས་པ་ནི། །ཁོན་དང་བཅས་པའམ་ཞེ་འགྲས་པ། །ན་གི་ཉ་ཁྲབ་ཅན་གྱི་ནི། །ཕྱི་ཡི་རུས་པ་ནེ་འུ་ལེ(སྲེ་མོ་ཡང)། །སྲེ་མོང་ནུ་རྫི་ཉིང་ཁུའམ་ཆང༌། །ནོམ་ཉུག་རེག་པ་ནམ་ཚོང་ནི། །བྲང་ངམ་བྱང་ཁོག་ན་ལེ་གཤམ། །ཕོ་བ་རི་དང་ནལ་ཟེ་ནི། །སྐྱོགས་ཀྱི་མིང་སྟེ་ན་རྐྱང་ངོ༌། །
    གནག་ནི་ནག་པོའམ་རི་ཕྱུགས་དང༌། །གནའ་དང་གནའ་བོ་ཐོག་མའམ་སྔོན། །གནམ་པོ་ཞེས་པ་དྲང་པོ་དང༌། །དཔང་པོ་དང་ནི་བཞད་གད་མིང༌། །གནད་ལ་སྒྲེ་བ་གཡོ་ཐབས་ཀྱིས། །གནོད་པར་བྱེད་པའམ་ཡོན་པོ་དང༌། །གྱ་གྱུའི་རྣམ་པ་གནམ་རུ་གཞུ། །གནས་ངན་ལེན་ནི་ལྟུང་བ་དང༌། །བག་ཆགས་ངན་དང་གནུབས་(བྱམས་པ་དཔལ་གྱི)ནི་རུས། །གནམ་གཟེར་ཞེས་པ་ཕྱིང་གུར་གྱི། །གདན་ཤིང་གནས་ནས་སྤེད་པ་ནི། །གནས་ནས་ཕྱུང་བ་གནོང་མི་བཀུར། །ཉེས་པ་ཁས་མི་ལེན་པ་དང༌། །གནམ་བསྐོས་སྐུ་བསོད་གས་འཕུལ་ནའོ། །
    མནག་པ་བཟོད་པའམ་བསྲན་པ་དང༌། །མནབ་རྩལ་ཁ་ཟས་མནབས་པ་ནི། །གྱོན་པ་མནའ་ནི་དྲང་པོའི་ཚིག །མནོག་པ་མང་པོ་མནོག་ཆུང་ནི། །ཁེ་ཆུང་མནོ་བ་བསམ་པའི་དོན། །མནངས་ནི་ནོམ་པའམ་སྲིད་དང་ནི། །མནར་བ་སྡུག་ཏུ་བཅུག་པ་སྟེ། །མནོལ་རི་གྲིབ་ཅན་མནམ་པ་ནི། །དྲི་ངན་པ་དང་མནོས་ཞེས་པ། །བླངས་དང་ཐོབ་དང་བསམས་པའི་དོན། །མནོག་ཟན་(སྣོག་ཟན་ཟེར་)འཁུར་བ་མས་འཕུལ་ནའོ། །
    རྣ་གྲུ་བཀང་ནི་མདའ་འཕེན་པ། །རྣ་བླགས་རྣ་བ་བྱོ་བ་གཉིས། །རྣ་བ་གཏད་དང་རྣང་ནི་ཞིང༌། །རྣང་རྒལ་ལ་སོགས་ཞིང་ལས་དང༌། །ཆུ་འགྲོའི་མིང་ངོ་རྣམ་འདལ་ནི། །རྣམ་འདུད་རྣ་སྦྲང་མདེའུའི་མིང༌། །རྣིལ་ནད་སོ་རྙིལ་ནད་དང་ནི། །རྣལ་མ་ཡང་དག་པ་ཡི་དོན། །རྣ་རུ་འཁྲིག་པ་(རྒྱ་རྣ་རུ་ཡང་ཟེར)རྣོགས་པ་ནི། །བོས་པ་རྣོར་བ་བརྗེ་བ་དང༌། །རྣར་གཟོན་པ་ནི་མི་ཉན་པ། །རྣལ་དུ་ཕབ་ནི་གཞན་གྱིས་ནི། །འཚེ་བ་མེད་པར་རང་དབང་དུ། །གནས་པའི་དོན་ཏེ་རར་བཏགས་ནའོ། །
    སྣ་བོ་གཙོ་བོ་སྣ་རྣོན་པོ། །སོ་བའམ་བྱ་ར་བ་དང་ནི། །སྣག་གི་གཉེན་མཚམས་ཕ་མ་འགའ། ། གཅིག་པ་ལས་སྐྱེས་སྤུན་ཟླ་སོགས། །སྣག་ཚ་དང་ནི་སྣག་དཔོན་གཉིས། །ཨ་ནེའི་བུ་འམ་སྲིང་མོའི་བུ། །སྣ་རུ་(རྣ་རུ་ཡང་)ན་རོ་སྣང་བརྙན་ནི། །འདྲ་འབག་སྣགས་པ་འབགས་པའི་མིང༌། །སྣམ་ཕྱིས་(རྣམ་ཕྱིས་དང་སྣམ་ཕྱིང་ཞེས་པའང་སྣང)དང་ནི་སྣམ་ཕྱིང་གཉིས། །ཕྱི་སའི་ཁང་པའམ་ཆབ་ཁང་སྟེ། །སྣམ་ཟུང་བུད་མེད་གཙོ་བོ་དང༌། །སྣམ་ཕྲན་ཞེས་པ་ཆོས་གོས་ཀྱི། །སྣམ་པ་སྣམ་ལོགས་ཟུར་རམ་རྒྱབ། །སྣུམ་པ་ལོངས་སྤྱོད་ཆེ་བ་དང༌། །སྣང་ནི་གསལ་བ་སྣེའུ་སྔོ། །སྣ་ཤ་སྦྱིན་དུ་མི་བཏུབ་ནི། །སྣ་ཐག་སྦྱིན་མི་རུང་བ་སྟེ། །སུ་ལའང་དབང་མི་སྟེར་བའི་དོན། །སྣམ་བུ་(རྟ་བབས་ཀྱི་སྣམ་བུ་ལྟ་བུ)སྟེགས་སམ་ལན་ཀན་དང༌། །སྣད་ཡར་ཞེས་པ་རྨ་བཟོས་པ། །སྣྲེལ་ཞི་འཕྲེད་དམ་ལོགས་དང་ནི། །གོ་རིམ་འཆོལ་བ་སར་བཏགས་ནའོ། །
    བརྣག་པ་བཟོད་དང་བསྲན་པ་དང༌། །བསམ་པའི་དོན་དང་བརྣངས་ནི་འགགས། །བརྣན་པ་ངེས་བཟུང་ཉིད་དང་ནི། །དགར་བའི་དོན་ནོ་བརྣུ་བ་དང༌། །བརྣུར་བ་གཉིས་ནི་འཐེན་པའི་དོན། །བརྣབས་སེམས་གཞན་ནོར་ལ་ཆགས་པ། །བརྣོགས་པ་བསྡམས་པའམ་སྦས་པ་སྟེ། །བས་འཕུལ་ར་མགོ་ལྡན་པའི་ནའོ། །
    བསྣམས་པ་ཐོགས་པ་བསྣངས་པ་ནི། །ཡི་ག་གྱེན་དུ་འཕྱུར་བ་དང༌། །བསྣད་པ་ལུས་ལ་སྐྱོན་བྱུང་བ། །བསྣོར་བ་ཕན་ཚུན་བརྗེས་པ་སྟེ། །བས་འཕུལ་ས་མགོ་ལྡན་པའི་ནའོ། །    
པ༽  པ་ཅར་གོས་ཆས་པར་བུ་སྣོད། །པ་ན་ཞེས་པ་རིན་པོ་ཆེའི། །རིན་ཐང་ཚད་དུ་བྱེད་རྒྱུ་ཡི། །ཟངས་ལས་བྱས་པའི་དོང་རྩེའི་མིང༌། །པར་ཏང་ཁྲ་བོ་གདན་གྲུམ་ཟེ། །པར་སིག་པ་ནི་མི་ཤི་ཤར། །ལོངས་སྤྱོད་མཁན་གྱི་མིང་དུ་གྲགས། །པར་གྱིས་འཕར་ནི་རྒྱངས་ཀྱིས་འཕར། །པུ་ཤུ་སྤང་རྒྱའམ་མདའ་ཡབ་བམ། །སྤེན་པད་དང་ནི་ཡང་ཐོག་མིང༌། །པུས་པ་ལ་(པུ་ས་ལ་ཡང་)ནི་སྨན་འུ་སུ། །པུ་ཤེལ་རྩེ་ནི་རྩྭ་དྲེས་མའི། །རྩ་བ་པགས་བཀྲ་གཅན་གཟན་གཟིག །པུས་མཁྱུད་སྒོམ་ཐག་པོག་ནི་སྤོས། །པོག་ཕོར་སྤོས་པོར་པོ་ཟོས་ཀྱང༌། །ཇི་ལྟར་(ཡུལ་སྐད་ལ་པོ་མཐོར་ཟེར)ཐོགས་ཀྱང་ཞེས་པ་དང༌། །པོག་རི་ཞེས་པ་རུས་ཚིགས་ཀྱི། །མཚམས་དང་པུར་ནི་ཕུང་པོའམ་རོ། །པོག་རེ་བ་གམ་པ་རྐྱང་ངོ༌། །
    དཔང་རྒྱ་ཡིག་བྲིས་དཔེ་མཁྱུད་ནི། །དམ་ཆོས་སྟོན་པར་འོས་པ་ལའང༌། །སེར་སྣས་སྦས་ཏེ་མི་སྟོན་པ། །དཔེན་པ་མཁོ་བའམ་འཕངས་པ་དང༌། །ཡིད་དུ་འོང་བའམ་གུས་པའི་དོན། །དཔུང་པོ་ཕུང་པོ་དཔོང་ས་ནི། །ཆོས་གྲྭའམ་ར་སྐོར་ལྟ་བུའི་མིང༌། །དཔྱ་ནི་སྟོན་གྱི་དྲུག་ཆའི་ཁྲལ། །དཔྱ་བ་འཕྱ་བ་དཔྱས་ནི་འཕྱས། །དཔྱང་ཐག་འཛིན་པ་ཐེ་ཚོམ་སྟེ། །དཔྱང་ཐག་ཕྱོགས་ནི་གང་ལ་ཡང༌། །མ་རེག་པ་ཡི་ཐག་པའོ། །དཔྱིད་ནི་རྒན་པོའམ་དར་ཡོལ་མིང༌། །དཔྱིས་ཕྱིན་པ་ནི་གཏིང་ཕྱིན་པ། །དཔྲེ་བ་བརྫེས་པ་དས་འཕུལ་དའོ། །
    སྤ་བ་མཛེས་པའམ་བྱིན་ཆགས་པ། །སྤ་ལོ་སྤོབས་པ་སྤ་བཀོང་བ། །ཞུམ་ཞིང་དངངས་པར་བྱེད་པ་དང༌། །ཟིལ་གྱིས་གནོན་པའི་དོན་ལ་འཇུག །སྤ་གོང་བ་ནི་ཡུལ་ཡུལ་དུ། །གྱུར་པའི་མིང་དང་སྤགས་(སོ་སོའི་སྤགས་ལྟ་བུ)ནི་འཕགས། །སྤང་བ་མི་འཇིགས་སྤགས་པ་ནི། །བསྔོས་པའམ་སྟ་གོན་བྱས་པའི་དོན། །སྤ་ཤུག་ཁྱོ་ཤུག་སྤབས་ནི་བརྩིགས། །སྤངས་པ་བཅོལ་བ་སྤུད་ནི་བརྒྱན། །སྤུ་བསྙལ་བ་ནི་ཉེས་པ་དག །བཤགས་པའམ་ཞེ་སྡང་ཞི་བ་དང༌། །སྤུ་སྙོལ་བ་ནི་ལུས་ངག་དང༌། །ཡིད་ཀྱི་ཞེ་སྡང་ཞི་བྱེད་པའོ། །སྤེད་དང་སྤོར་དང་སྤར་བ་གསུམ། །སྤོ་བའི་མིང་དང་སྤོག་མ་སྣོད། །སྤུ་ལ་བབ་དང་སྤུས་བརྟགས་པ། །སྤུས་ཕབ་པ་རྣམས་རུང་བའམ། །བློ་ལ་འབབ་དང་སྤེན་ཏོག་རྒྱན། །སྤེ་འུ་སྡོང་བུའམ་མཁར་གྱི་མིང༌། །སྤུན་པ་བསྟུན་པའམ་བསྲེས་པ་དང༌། །བརྫུན་པ་ཤུན་པ་རྣམས་ལ་འཇུག །སྤོགས་པ་སྐྱེད་དང་བུན་ཡིན་ཏེ། །སྤོགས་བགྱིད་པ་ནི་ཚོང་ལ་ཁེ། །ཐོབ་ན་རྒྱག་ཅིང་མ་ཐོབ་ན། །མི་རྒྱག་པ་ཡི་དོན་དང་ནི། །མང་ཉོ་དཀོན་འཚོང་ལ་ཡང་འཇུག །སྤོང་བ་རྩེ་བ་སྤུ་ཟིང་ནི། །བ་སྤུ་ལྡང་དང་སྤད་ནི་བུ། །སྤུ་ལོང་འདུན་ལས་སྤུ་སུད་ཁྲོ། །སྤུར་བ་སྦྱིན་དང་སྤེད་ས་ནི། །ཆུང་བའི་དོན་དང་སྤོད་ཅེས་པ། །ཟས་ཀྱི་མདོག་རོ་སྒྱུར་བྱེད་རྫས། །སྤོན་པ་གཏོང་བའམ་བརྡུང་བ་དང༌། །སྤོབས་པ་ཆེ་ནི་བློ་གྲོས་ཆེ། །སྤོས་ཉུག་སྤོས་བྱུག་སྤོས་གཏུལ་བ། །དུ་བ་བསྐྱིལ་དང་སྤོ་མཐོན་པོ། །སྤོར་གོར་ཕོར་པ་སྤུར་དང་སྤར། །འཕུར་དང་འཕར་བ་དག་ལ་འཇུག །སྤྱང་ཚགས་(དཔྱང་ཚགས་ཀྱང་)ཆུ་ཚགས་སྤྱི་བོ་རྩེ། །སྤྱངས་པ་འཇུས་པ་སྤྱིངས་ནི་བྱིངས། །སྤྱང་པོ་གྲུང་པོའམ་ཡ་རབས་དང༌། །མི་ངན་རྣམས་དང་སྤྱོན་པ་ནི། །ཚུར་ཕེབས་ལྟ་བུ་འབོད་པའི་བརྡ། །སྤྱི་བརྟོལ་ཆེ་དང་སྤྱིས་བཙན་པ། །དཔྲལ་ཀོ་མཐུག་དང་སྤྱིན་འབྱར་བྱེད། །སྤྱན་པ་གཉེར་པའམ་བྱ་ར་བ། །སྤྱན་ཁྱེར་གདོང་ཡིག་སྤྱུགས་ནི་བསྐྲད། །སྤྱི་བུངས་སྤུ་ཟིངས་བྱེད་པ་དང༌། །སྤྱིལ་བུ་ཁང་ཆུང་སྤྱར་མ་ནི། །ཁྱོ་གཞན་དང་འགྲོགས་བུད་མེད་དམ། །ཉེས་པར་སྤྱོད་པ་ཅན་གྱི་མིང༌། །སྤྱོ་བ་འཐབ་པའམ་སྨོད་པ་དང༌། །སྤྱོས་པ་བསྡིགས་དང་ཚར་བཅད་པའམ། །ཁྲོས་པ་ཁ་སྨྲས་འཐབ་པའི་དོན། །སྤྱི་ཅེར་སྤྱི་ཐེར་སྤྱོམས་པ་ནི། །ངོམས་པའམ་བདག་ལ་བསྟོད་པ་དང༌། །སྤྱི་ཏོར་གཙུག་ཏོར་སྤྲས་པ་བརྒྱན། །སྤྱན་ལྕིབས་(མིག་ལྤགས་ཀྱང)མིག་སྤྲིན་སྤྱི་འུར་ནི། །བྱི་བོ་སྤྲ་ཚིལ་སྦྲང་སྙིགས་དང༌། །སྤྲབས་པ་ཟས་དང་སྤྲིབས་པ་ལྟོགས། །སྤྲུག་པ་ཟད་པའམ་(ཅི་ཅིར་ཡང་)ཕྱི་བའི་དོན། །སྤྲོག་མ་ལྕུག་མ་ལས་བྱས་སྣོད། །སྤྲ་བ་མེ་ལེན་སྤྲུ་མ་སྔོ། །སྤྲ་ཆལ་འགྱུར་བྱེད་སར་བཏགས་པའོ། །
ཕ༽  ཕ་གུ་ས་ཕག་ཕ་བི་དང༌། །ཕ་ལོགས་གཉིས་ནི་ཕ་རོལ་མིང༌། །ཕ་བ་དགོ༌དགོ༌(འདིའི་ཡུལ་སྐད་ལ་སྣ་ཚོགས་ཡོད་)སྤང་ཤ་དང༌། །ཕང་ལོ་འཁོར་ལོ་ཕང་མཁན་པ། །རིགས་ངན་པ་དང་ཕུ་བོ་ནི། །ཇོ་ཇོ་ཕུ་ནུ་གཅུང་པོ་དང༌། །ཕ་སྤད་ཕ་བུ་ཕམ་ཕབ་ནི། །ཟས་ཀྱི་ལྷག་མའམ་གསོལ་རས་ཏེ། །ཕང་འགྲོ་པི་ཝང་ཕུར་མ་ནི། །དར་རས་སོགས་ཀྱི་ཐུམ་བུ་དང༌། །ཕོ་ཤ་བཙོས་པ་འམ་ཕུང་ཀྲོལ་ནི། །དོན་མེད་པ་འམ་ཕུང་བྱེད་དང༌། །ཉེས་པ་མང་པའི་རྩ་བའོ། །ཕོལ་མིག་(འབྲུམ་བུ་ཕྲ་མོ་ཡོད་པ་ཞིག་གོ)འཁོར་ལོའམ་རྨའི་བྱེ་བྲག །ཕོ་ཐེག་པ་དང་ཕོ་ཆེ་བ། །ཁེངས་པའམ་ལྟ་བ་མཐོ་བའི་མིང༌། །ཕེ་ཕེ་ཞེས་པ་ཞིབ་མོ་དང༌། །ཕུབ་མ་སྦུན་པའམ་འབྲུའི་ཤུན་པ། །ཕན་ཕན་ཞེས་པ་ཅལ་ཅོལ་དང༌། །མ་རུང་ཉིད་དུ་གྱུར་པའི་དོན། །ཕུ་ཐག་ཆོད་ནི་གཏིང་ཕྱིན་པ། །ཕུད་བུ་དཔྲལ་བར་བཅིངས་པའི་སྐྲ། །ཕེག་རྡོབ་(ཏིང་ཤགས་ལས་ཅུང་ཆེ་བའི་རོལ་ཆ་)ལག་པའི་རོལ་མོ་དང༌། །ཕོ་ལོང་དྲུ་གུ་ཕོངས་པ་དབུལ། །ཕོན་པོ་ཚོགས་པ་ཕོམ་པ་ནི། །བུམ་པའི་མིང་དང་ཕུན་ཚུགས་པ། །གཞི་ཚུགས་པ་དང་ཕེབས་པར་སྨྲ། །དམིགས་ཀྱིས་དྲི་བ་བྱེད་པའམ། །བག་ཕེབས་ཡིད་གཅུགས་གཏམ་སྨྲ་བ། །ཕུ་ཤུ་སྐ་རགས་ཕུར་ཚུགས་ནི། །ཨུ་ཚུགས་ཕུབ་ཁ་ཕམ་ཁའི་མིང༌། །ཕོག་སྙ་ཆེ་ནི་བསྲན་ཆེ་བ། །ཕུ་དུད་གུས་འདུད་ཕོག་གུ་ཅན། །སྐ་རགས་རྒྱན་ཅན་ཕོན་ཏེ་དང༌། །ཕོལ་ཏེ་ཕན་ཏེ་ཕོ་ཤལ་ནི། །བྱིས་པ་གླེན་པའམ་ཐ་ཤལ་མིང༌། །ཕོད་པ་ཐུབ་པའམ་ནུས་པ་དང༌། །སྙིང་སྟོབས་ཆེ་ལ་ཕོལ་ནི་རྟོགས། །ཕོད་ཀ་སྔགས་པའི་གོས་ཀྱི་མིང༌། །ཕྱ་མཁན་མོ་མ་ཕྱག་སྦལ་བཙོན། །ཕྱ་ལེ་བ་ནི་མཉམ་པ་དང༌། །ཕྱག་བརྙན་འཁོར་གཡོག་ཕྱག་དར་ནི། །ཕྱགས་སྙིགས་ཕྱག་བདར་བྱི་དོར་ལས། །ཕྱག་ལས་ཁོམ་ནི་ར་རོ་བ། །ཕྱམ་ཕྱད་(ཕྱལ་དཔྱད་དང་ཆམ་ཆད་ཀྱང་)མཉམ་ཉིད་ཕྱིས་བུ་(ཟངས་གཞོང་ལྟ་བུའི)སྣོད། །ཕྱང་ཡར་འཕྲིན་ལས་ཕྱི་མོ་ནི། །རྩ་བའམ་མ་ཕྱི་དང་བཙུན་མོ། །ཕྱི་ཕྱིར་སླར་ཡང་ཕྱགས་ནི་ལྷམ། །ཕྱགས་དག་བསིལ་ནི་ལྷམ་ཕུད་པ། །ཕྱར་གཡེང་རྣམ་པར་གཡེང་བའམ། །ཡང་ན་རང་ཉིད་འདོད་པའི་ཆོས། །གཞན་ལ་ངོམས་ཤིང་སྒེག་པའི་དོན། །ཕྱང་ཕྲུལ་(འཕྱང་ཕྲུལ་དང་འཕྱང་སྤྲུལ་ཡང་)དོ་ཤལ་སོགས་ཀྱི་རྒྱན། །ཕྱང་ཆད་ཐག་བཅད་ཕྱང་ངེ་བ། །འཇོལ་ལེ་བ་དང་ཕྱལ་གྲོད་པ། །ཕྱད་པར་རྟག་ཏུའམ་རྒྱུན་པར་མིང༌། །ཕྱམ་(འཕྱམ་ཡང)ནི་ལྕམ་སྟེ་ཐོག་གི་ཤིང༌། །ཕྱི་ཉུག་སྤྲང་པོ་ཕྱི་བི་དང༌། །ཕྱིས་བུ་ཞེས་པ་ཕྱི་རོལ་མིང༌། །ཕྱི་ལང་མཐོ་བ་གཤིས་ངན་པ། །ཕྱུགས་ཕྱུང་(ཆུང་ཡང)གཞོན་ནུ་ཕྱིད་པ་ནི། །དར་ཡོལ་དང་ནི་རྒན་པོའི་མིང༌། །ཕྱེམ་རེད་ཕྱི་དྲོའམ་དགོང་མོ་དང༌། །ཕྲག་དབྱུང་རིང་འགག་ཕྱད་ཀྱིས་འགྲོ །ཞེས་པ་ཤར་(བཤོལ་ཐབས་ཅུང་ཟད་ཀྱང་མེད་པར་འགྲོ་བའི་དོན་ནོ)སེ་འགྲོ་བའི་དོན། །ཕྲུ་ནི་ཕྱེ་མའམ་ཕུབ་མ་དང༌། །རྔོག་མ་ལ་འཇུག་ཕྱག་ཚང་ནི། །ལག་བདེ་བ་འམ་ཐབ་གཡོག་པ། །ཕྲུགས་ནི་ལྡན་པའམ་སྡེ་ཚན་དང༌། །ཟུང་སོགས་ལ་འཇུག་ཕྱག་པ་ནི། །བམ་པོའམ་དུམ་བུ་སོགས་ལ་འཇུག །ཕྱིས་གནོན་ཟིལ་གནོན་ཕྲུ་མ་ནི། །ཕོ་བྲང་དང་ནི་དམག་སྒར་དང༌། །བུ་རོག་ཤ་མ་རྣམས་ལ་འཇུག །ཕྱི་ས་བཤང་བ་ཕྲ་མེན་མ། །ལྷ་མིན་སྲིན་པོའི་རིགས་ཀྱི་མིང༌། །ཕྱགས་མ་སྡུད་བྱེད་དང་དག་བྱེད། །ཕྱིར་ཞིང་དབྱུང་ནི་འཕེལ་བ་དང༌། །ཕྱམ་སྟན་དམག་སྒར་ཕྲུ་མ་ནི། །ཁོག་མ་ཕྲུམ་ཚུད་(ཕྲུམ་ཚུད་ནི་འོ་མ་དང་དར་བ་བསྐོལ་བའི་སྙིགས་མ་ཡིན་པར་ཡང་བཤད་དོ)ཞོ་ཡི་སྣོད། །ཕྲུམ་ནི་ཞོའམ་དར་བ་དང༌། །ཕྲུམ་ཁུ་ཆུར་ཁུ་ཕ་རྐྱང་ངོ༌། །
    འཕགས་པ་འཇུག་པའམ་འགྲོ་བ་དང༌། །གནས་ནས་བསྐྱོད་པ་འཕར་གླེགས་བུ། །འཕན་པ་ཆག་པའམ་ཉམས་པ་དང༌། །འཕོངས་པ་ཉོན་མོངས་འཕོང་ནི་མདའ། །འཕྱ་བ་སྨོད་པ་འཕྱར་ཀ་གཏོང༌། །བརྫུན་གྱིས་སུན་འབྱིན་པ་སོགས་དོན། །འཕེ་འུ་གསོལ་བ་འཕངས་ནི་སྲིད། །འཕྱོ་བ་ལྡིང་བ་འཕོངས་(ཕོངས་ཀྱང)ནི་རྐུབ། །འཕྱན་ནི་འཁྱམས་པའམ་ཡན་པ་དང༌། །འཕྱར་ནི་ཁང་པའི་མདའ་ཡབ་མིང༌། །འཕྱེ་བ་འགྲོ་བ་འཕྱེ་བོ་ནི། །གོང་པོའམ་ལྟོ་བས་འགྲོ་བའི་དོན། །འཕྱོན་མ་བུད་མེད་སྨད་འཚོང་མ། །འཕྱུགས་ནི་ནོར་བའམ་འཁྲུལ་བ་དང༌། །འཕྱང་མོ་ཉུག་ནི་ཐེ་ཚོམ་མིང༌། །འཕྲེད་གཏན་སྒོ་ཡི་གཡག་ཤིང་དང༌། །འཕྲལ་བ་དཔྲལ་བ་འཕྲོད་ཚོགས་པ། །འཕྲིགས་པ་གོ་བའམ་ཤེས་པ་དང༌། །འཕྲོ་ཡེ་མ་ཐོད་ཅེས་པ་ནི། །འཕྲོ་ནི་གཏན་ནས་མེད་པའི་དོན། །འཕྲིག་ཚུད་པ་ནི་སྤྱང་པོ་འམ། །ངེས་པ་རྙེད་པའམ་ངེས་ཤེས་འདྲོངས། །ཁོང་དུ་ཆུད་པ་འས་འཕུལ་ཕའོ། །    
བ༽  བ་ལང་མིག་ནི་སྐར་ཁུང་དང༌། །བབ་བབ་དང་ནི་བབ་ཅོལ་གཉིས། །འཕྲལ་མའམ་མ་བསམ་པར་སྨྲ་བ། །བགས་ཀྱིས་རིམ་གྱིས་བར་འགའ་ནི། །རེས་འགའ་བང་སོ་དུར་གྱི་གནས། །བས་པ་ཟད་པའམ་མཐའ་དག་པ། །བས་མཐའ་གྲོང་མཐའ་ཟད་པའི་ས། །བོང་བ་བོ་རྡོའམ་ས་རྡོག་སྟེ། །བས་བལྡགས་རེག་དུག་ནད་ཀྱི་མིང༌། །བན་ལང་བ་ལང་བུལ་ནི་འགོར། །བུམ་བུ་བུམ་ཆུང་བེ་ནོ་ནི། །འཛིན་པ་བན་བུན་ཐར་ཐོར་རམ། །ཟ་ཟིར་ངོས་བཟུང་མེད་པ་ཡང་། །བུས་པ་བྱིས་པ་བག་དྲོ་བ། །ཡི་གར་འོང་དང་བརྗིད་ཆགས་པ། །བོག་རེ་དྲལ་བའམ་བ་གམ་དང༌། །བོན་པ་བཟླས་པའམ་བྱུང་བའི་མིང༌། །བག་ལ་ཞ་ནི་བག་ལ་ཉལ། །ཞེས་སམ་ལྐོག་ཏུ་གྱུར་པ་དང༌། །བག་བརྐྱངས་འཛེམ་པ་མེད་པ་སྟེ། །བག་ཞད་ཕྱོགས་ཙམ་བག་རེ་ནི། །ཅུང་ཟད་རེ་དང་བམ་པོར་སྦྲེས། །མཉམ་པོར་བསྡམས་པ་བིམྦ་པི། །རྒྱ་སྐྱེགས་མེ་ཏོག་དམར་པོ་དང༌། །བོགས་པ་བརྒྱལ་བ་བུབས་རིལ་པོ། །བད་དང་བ་མོ་ཟིལ་བ་སྟེ། །མཚན་དུས་བབས་པའི་གྲང་རེག་ཅན། །བ་ཡར་བེའུ་བཙས་པ་ནས། །ཡུན་རིང་མ་ལོན་བ་མོའི་མིང༌། །བོགས་ནི་བསྐྱེད་དམ་ནུས་པ་སྟེ། །བོགས་འདོན་པ་ནི་བསྐྱེད་འདོན་པ། །བེ་རེག་སྣུམ་འཁུར་ནང་ཚང་ཅན། །བེའུ་བུམ་པོ་ཏི་ཆུང་ངུ་དང༌། །བལ་བ་ཛ་ནི་རྩྭ་དྲེས་མ། །བི་ཤི་ཀ་ནི་སྲང་བར་ལམ། །བག་ཚ་བ་དང་བག་འཁུམས་པ། །གདོང་པ་སྨད་ཅིང་སྙིང་འདར་བ། །སྡར་མའི་རང་བཞིན་ཅན་གྱི་མིང༌། །བག་རྐྱོང་བ་ནི་སྐྱེངས་མེད་དམ། །འཚེར་མེད་པ་སྟེ་བུ་ཟན་མོ། །མཁའ་འགྲོ་མ་འམ་སྲིན་མོའི་མིང༌། །བྱ་སྐོན་བྱ་རྒྱ་བྱ་མ་རྟ། །ཕོ་ཉའམ་བང་ཆེན་ཉན་རྣ་བ། །བྱ་ན་ཚོད་མ་བྱན་མོ་ནི། །ནང་མའམ་ཟས་གཡོས་སྦྱོར་མཁན་མ། །བྱ་དགའ་རྔན་པ་བྱུག་རིས་གྲལ། །བྱ་མོ་ལབ་ནི་མཆོད་པའི་རྫས། །བྱས་པ་གཟོ་བ་དྲིན་གྱི་ལན། །བསབ་དང་བྱ་རྨྱང་རྙོང་ཤད་མིང༌། །བྱུག་པ་ཞལ་བ་བྱུལ་ནི་མྱུལ། །བྱད་སྟེམས་དྲང་སྲོང་དམོད་པའི་ཚིག །བྱོས་ཤིག་གྱིས་ཤིག་བྱུར་མྱ་ངན། །བྱེར་ནི་སོང་ངམ་བྲོས་པ་སྟེ། །བྱོ་བ་རྣམ་པར་འཇེབས་པའི་མིང༌། །བྱི་བོ་རྒྱན་དང་བྲལ་བ་དང༌། །ལོག་གཡེམ་སྤྱོད་པའི་ཕོ་འཕྱོན་པ། །བྱ་ར་སོ་བལྟ་བྱིབས་གཡོགས་པ། །བྱིལ་བྱིལ་ཞུལ་ཞུལ་བྱད་ནི་གདོང༌། །བྱུ་རུ་ལུགས་སུ་བཤད་པ་ནི། །དྲང་པོར་སྨྲ་བའི་དོན་ཉིད་དང༌། །བྱེའུ་ཟུལ་ས་འོག་འཛུལ་བའི་མིང༌། །བྱུར་བུ་སྤུངས་པའམ་གང་བ་དང༌། །བྱོན་ནི་སླེབས་ཟིན་བྱིད་ནི་ཡལ། །བྱི་མོ་གཡོག་མོ་བྱུང་རྒྱལ་སྨྲ། །མ་བསམ་གང་ཐོན་སྨྲ་བའི་མིང༌། །བྲག་ཅ་བྲག་ཆ་བྲེ་མོའི་གཏམ། །ལོང་གཏམ་བྲེ་བ་འཐེན་པའི་མིང༌། །བྲང་ཁང་གནས་ཁང་བྲུབས་པ་ནི། །བསྡུས་པའམ་དོ་དམ་བྱེད་པ་སྟེ། །བྲུལ་བ་ལྷུང་བ་བྲུ་བ་དང༌། །བྲུ་བ་ཚ་བ་བཀྲེས་སམ་ལྟོགས། །བྲིམས་པ་བསྟབས་པའམ་བྱིན་པ་དང༌། །བྲིད་པ་བསླུས་པ་བྲོང་ནི་སྡོད། །བྲོ་ནི་མནའ་འམ་གལ་ཡིན་ཅིང༌། །བྲོ་བོར་བ་ནི་མནའ་བསྐྱལ་བ། །བྲུངས་ཀྱང་ཀུན་ཀྱང་བྲོ་འཚལ་ནད། །བྲུད་བྲུད་ཆུང་ཆུང་བྲེག་སྤྱད་ནི། །སེན་མོ་འདྲེག་པའི་སྤྱད་ཀྱི་མིང༌། །བྲོད་པ་འདོད་དང་སྤྲོ་བ་དང༌། །བྲེས་ནི་བརྒྱན་པའམ་རྟ་ཡི་བྲེས། །བྲང་བྲེང་ཉུང་ངུའམ་ཕྲ་མོ་དང༌། །བྲུག་པ་འདྲིལ་བ་བྲེད་འཇིགས་སྐྲག །བྲེད་ཤ་ཐོན་པ་དངངས་སྐྲག་གི །ཉམས་ནི་ལྷག་པར་ཐོན་པའི་མིང༌། །བླ་ནི་རུང་ངམ་བཟོད་དམ་ཆོག །བླ་བསྐྱལ་བ་ནི་མི་ཟད་པ། །བླ་དྭགས་རྣམ་གྲངས་བླ་བོ་(གླང་པོ་ཡང་)ནི། །ཡུལ་སྐད་སྨྲ་བའི་གཏམ་དང་ནི། །ཤ་ཚའི་བསླབ་བྱ་དག་གི་མིང༌། །བླ་ཁྱད་དྲེགས་པ་བླ་གབ་ནི། །སྟེང་གཡོགས་བླ་གོས་སྟེང་གོས་མིང༌། །བླ་གཉན་སྟོན་པའམ་ཉེར་འཚེ་དང༌། །བླ་ཐབས་གློ་བུར་བླ་མཐང་ནི། །སྟོད་སྨད་དང་ནི་ཕྱི་ནང་ཡིན། །བློན་འདེབས་ཟུར་ནས་གྲོས་འདེབས་དང༌།  །ཆོས་སྟོན་པ་དང་བློས་མ་ལྕིབས། །བློ་རྒྱ་ཆུང་དང་བླ་བརྡོལ་དང༌། །བླ་ཅོལ་གཉིས་ནི་བབ་ཅོལ་ལོ། །བླ་ན་སྨྲ་བའམ་ཟེར་བ་དང༌། །བླ་ན་མེད་ནི་གོང་ན་མེད། །བླ་འོག་སྟེང་འོག་བློ་བསྲན་ནི། །བློ་བདེ་བློ་འདྲོག་བློ་མྱུར་བ། །བློ་བུག་བུག་པ་བློ་བློང་དང༌། །བློང་བློང་གཉིས་ནི་ཡི་མུག་གམ། །རིག་པ་མི་གསལ་བ་ཡི་མིང༌། །བློ་སྒམ་ཟབ་པ་བླ་སྐྱེས་ནི། །ཤོ་གམ་རྫས་སམ་གྲུ་བཙས་མིང༌། །བློ་བརླུག་གྲོགས་པོ་བློང་བ་ནི། །རྨུགས་ཤིང་ཡི་ཆད་བ་རྐྱང་ངོ༌། །
    དབང་ཐང་ཆེ་བ་སྐལ་བ་ཆེ། །སྐལ་བ་བཟང་དང་དཔལ་ཆེ་བ། །དབའ་ནི་ཞེ་ས་དབབ་པ་ནི། །འབེབས་དང་ཕབ་པའམ་བཞག་པའི་མིང༌། །དབལ་ནི་ཏོག་དང་རྩེ་མོ་དང༌། །ཤ་ཉམས་པ་དང་མེ་ཡི་དྲོད། །དབོན་ནི་དཔོན་དང་ཚ་བོའི་མིང༌། །དབའ་རླབས་རྦ་རླབས་དབུ་རྨོག་ནི། །དབུ་འཕང་དབུང་ནི་དབུས་སམ་དཀྱིལ། །དབང་ཟ་བ་ནི་སྨོད་པ་དང༌། །དབུ་སྙུང་མནའ་ཚིག་བོར་བའི་དོན། །དབོག་པ་ཕོག་དང་སྦྱིན་པར་བྱ། །དབགས་པ་འབགས་པ་དབུབ་ནི་ཕུབ། །དབུ་བ་ལྦུ་བ་དབྱིག་ནི་ནོར། །དབོས་པ་སྦོས་པ་དབྱེ་ནི་ཐང༌། །དབྱེ་ཚོང་ཚོང་ཁང་དབྱེན་ཅོ་བ། །སྡང་བར་བྱེད་དང་ཅོ་འདྲི་བ། །དབྱེན་བཅོས་པ་དང་དབྱེན་སྤྱོ་བ། །འདོད་པས་སེམས་ནི་དབང་མེད་དུ། །མྱོས་པའམ་གཡོ་བའི་དོན་དུ་བཤད། །དབྱར་ཁང་དགེ་སློང་མའི་ཁང་པ། །དབྱིབས་མོ་གྱོ་མོའམ་རྫ་མ་དང༌། །དབྱིབས་ལེ་ཆུ་བསྲོའི་སྣོད་དང་ནི། །དབྱུ་གུ་ཤིང་བུའམ་ཆུ་ཚོད་མིང༌། །དབྱུ་གུ་སྐམ་ཁ་ཞེས་པ་ནི། །ཤིང་གི་ལྡེ་མིག་དབྱེས་ནི་ཞེང༌། །དབྲག་ནི་བར་དང་དབྲེ་བཙོག་པ། །དབྲེས་པ་བརྗེས་པ་དབྲོག་པ་ནི། །འཕྲོག་དང་དབྲལ་ནི་འཕྲལ་བའི་མིང༌། །དབྲེས་ཀྱི་མཚམས་ནི་རྒྱ་མཚོའི་རླབས། །དབྲད་པ་བྲད་པ་དས་འཕུལ་བའོ། །
    འབོག་པ་(བོག་པ་ཡང)བརྒྱལ་བ་འབགས་པ་ཉམས། །འབོགས་པ་སྦྱིན་པར་བྱེད་པ་དང༌། །བརྒལ་དང་བརྩོན་པ་འབུངས་ནི་འབད། །འབོས་ནི་སྦས་ནས་མི་གསལ་བ། །འབུངས་བདོ་ནན་ཏན་འབོངས་པ་ནི། །ཐུབ་པ་དང་ནི་ནུས་པའི་མིང༌། །འབག་སྒོ་ཡོང་སྒོ་འབལ་བ་ནི། །འཐོག་དང་བྲེག་པའི་དོན་ལ་འཇུག །འབར་ཤ་བཀའ་བཀྱོན་འབེམ་ཆུ་སྣོད། །འབེལ་བའི་གཏམ་ནི་ཡང་དག་པའི། །གཏམ་དང་འབྱོར་འབྱིན་གཡོ་སྒྱུ་ཡིན། །འབྱོག་ནི་བལྡག་པ་འབྱེར་བ་ནི། །འགྲོ་བའམ་འདོང་བ་འབྲོས་པའི་མིང༌། །འབྱེས་པ་མཛེས་པའམ་མཚམས་ཕྱེད་པ། །འབྱིན་ནི་འདོན་དང་ཕྱུང་བའི་མིང༌། །འབྱོལ་བ་བྱོལ་བ་འབྱིད་པ་ནི། །འདྲེད་(འགྲེད་ཀྱང)པའམ་རི་མོ་དབྱི་བའི་མིང༌། །འབྱངས་པ་བཤལ་བའམ་ཕྱིར་འབྱམས་པ། །འབྲམ་ཟེར་དུམ་གྲུགས་འབྲོམ་ནི་(རྒྱལ་བའི་འབྱུང་གནས་ཀྱི)རུས། །འབྲིམ་པ་སྟེར་བ་འབྱིལ་ནི་ལྷུང༌། །འབྲོངས་པ་ཉེ་བར་བསྟེན་པ་དང༌། །འབྲེང་མ་ཆད་ནི་རྒྱུན་མ་ཆད། །འབྲུབ་ཁུང་ཧོམ་ཁུང་འས་འཕུལ་བའོ། །
    རྦོད་མ་སྐྱེལ་ནི་ཁྲལ་སྐྱེལ་བ། །རྦོད་གཏོང་དམོད་མོ་གཏོང་བ་སྟེ། །ར་མགོ་ཅན་གྱི་བ་ཡིག་གོ །
    སྦལ་དུ་དོང་དུ་སྦུངས་ནི་སྟོབས། །སྦུངས་བསྐྱེད་དམ་བཅའ་བརྟན་པ་དང༌། །སྦུད་རུ་སྦུད་མཆུ་སྦེད་བྱེད་རྡོ། །སྦུར་མ་ཉལ་ཉིལ་སྦུན་པ་འདྲུ། །འབྲུ་ཡི་ཤུན་པ་བརྐོ་བའི་དོན། །སྦེན་ཏ་ཞ་ནི་ཡང་དག་མིན། །སྦེག་པ་དངོས་ངན་ཤ་ཆུང་བའམ། །སྐེམ་པའི་མིང་དང་སྦྱངས་པ་ཞི། །སྦུར་ལོངས་སྤོས་ཤེལ་སྦོན་པ་ཟ། །སྦྱག་མ་ཁྱེམ་དང་སྦྱོར་མི་བཟོད། །འགྲོ་མི་ནུས་དང་སྦྲུས་ནི་སྦགས། །སྦྱིག་མོ་གཅེར་བུ་སྦྱག་ཚེ་ནི། །ཤ་སྐེམ་པ་འམ་རིད་པ་དང༌། །སྦྱིག་པ་གོས་ཀྱིས་མནན་པའི་དོན། །སྦྱར་སྤྱད་མ་ནི་སྨད་འཚོང་མ། །སྦྲེའུ་བྱེ་མ་སྦྲེ་མོང་(དབྱི་མོ་ཡང་)ནི། །ནེ་འུ་ལེ་འམ་སྲེ་མོང་མིང༌། །སྦྲེབས་དང་སྦྲེས་ནི་ལྟོགས་པའམ། །འཁྱགས་དང་སྐེམ་པ་སྦྲིབས་པའང་ལྟོགས། །སྦྲུམ་མ་བུད་མེད་མངལ་ཆགས་མ། །སྦྲན་དང་སྦྲོན་པ་བསྐུལ་བ་འམ། །བཤད་དང་གོ༌བར་བྱེད་པ་དང༌། །བསྒོ་བའི་དོན་ཏེ་ས་མགོའི་བའོ། །
མ༽  མ་ལ་ཀྱེ་མའམ་ཀྱེ་ཧུད་དང༌། །མད་པ་བདེན་དང་མ་ཉེས་པ། །ལེགས་པའམ་གྲོས་མཐུན་པ་ཡི་མིང༌། །མ་མད་(མ་བུ་ལ་ཡང་)མ་དང་བུ་མོ་དང༌། །མི་ཆོག་མི་ཕོད་མི་འགོང་བ། །མི་ཞུམ་པའམ་མི་སྐྲག་པ། །མ་ཐན་པ་ནི་མ་ཞུམ་དང༌། །མ་སྟེས་མ་ལེགས་མི་བཀྱིག་པ། །མི་འགྱངས་པ་འམ་མྱུར་བའི་མིང༌། །མན་ནི་ཚོད་དམ་དུས་ཡིན་ཅིང༌། །མས་བཏང་འཇམ་རྩི་མི་ངས་(མུ་གེའི་དུས་ཀྱི་རིམས་ནད་ཀྱང་ཡིན་པར་བཤད་དོ)ནི། །མི་ནད་དང་ནི་རིམས་ཀྱི་ནད། །མི་བཟད་པ་ནི་གཏུམ་པ་འམ། །དྲག་པོའམ་དྲག་ཤུལ་མི་སྡུག་དང༌། །འཇིགས་སུ་རུང་བ་རྣམས་ལ་འཇུག །མི་མཇེད་པ་ནི་བཟོད་པའི་མིང༌། །མི་གཙིགས་སྤྱོད་པ་མི་རིགས་པའི། །བྱ་སྤྱོད་མི་སྐྱེར་མ་སྐྱེས་པ། །མ་རིག་ཙམ་དུ་དྲུང་དུ་བསྙེན། །ཞེས་པ་དྲུང་དུ་ཉེ་བའི་མིང༌། །མ་བརྟབས་མི་རིངས་མི་གཤའ་བ། །མི་རིགས་པའམ་མི་འོས་པ། །མ་རེད་མ་གྲུབ་མ་མཆིས་མེད། །མ་ནངས་མ་ལངས་པ་དང་ནི། །མི་ཆ་བ་ནི་མི་ཤེས་པ། །མིག་དམའ་ངོ་ཚ་མུ་ཅོར་ནི། །རྫུན་ནམ་ཁ་ཟེར་ཁ་དྲག་དང༌། །མུ་ཅོར་ཚ་ནི་ཁ་དྲག་ཆེ། །མུར་ཐུག་མཐར་ཐུག་མེལ་ཚེ་ནི། །ལྟ་རྟོག་པའམ་བྱ་ར་བ།  །ཡང་ན་མཚན་མོའི་ཐུན་མཚམས་མིང༌། །མ་གླས་ཁྱད་བསད་མེ་མོ་སྒྱེའུ། །མ་དྲངས་པ་ནི་མི་བསྲུན་པའམ། །མ་དུལ་བ་དང་མོག་མོག་ནི། །འོད་དང་གཟི་མདངས་མེད་པ་དང༌། །མི་སྡུག་ཡིད་དུ་མི་འོང་བ། །མི་གུ་མི་ཞུམ་མི་འཇམ་རྩུབ། །མི་ཡོགས་པ་ནི་མི་ཁེབས་པ། །མི་སློན་མི་བཟློག་མོང་བརྟུལ་(རྟུལ་ཡང)ནི། །བླུན་པོ་མོ་ཤམ་རབས་ཆད་མ། །མོན་སྲན་གྲེའུ་སྲན་ཆེན་དང༌། །མོན་སྲན་སྡེའུ་སྲན་ཆུང་སྟེ། །མེ་ཏོག་བཀོན་བུ་ཞེས་པ་ནི། །མེ་ཏོག་དག་གི་འཕྲེང་བའི་མིང༌། །མོང་དུ་ཆུད་ནི་ཁོང་དུ་ཆུད། །མུར་འདུག་མུ་སྟེགས་མོད་མི་དམའ། །དཔངས་མཐོའམ་ཕྲ་མོ་མ་ཡིན་པ། །མི་སྟོ་མི་འདྲེན་མོད་པ་ནི། །འབོལ་བའི་མིང་དང་མོད་ནི་འཕྲལ། །མོལ་བ་གཏམ་མམ་གྲོས་ཀྱི་མིང༌། །མུན་སྤྲུལ་མི་གསལ་བའི་དབང་གིས། །ལོག་པར་སྨྲ་དང་གྱ་ཚོམ་དང༌། །བྱུང་རྒྱལ་གཟུ་ལུམ་མེ་སྐོར་ནི། །ཆུང་མ་ལེན་པའི་ཆོ་ག་དང༌། །མུ་མེད་མཐའ་མེད་མུ་ཁ་གདོང༌། །མིག་ཕྱིར་གླན་ནི་མིག་ཕབ་པ། །མིག་གཡོར་སྨིག་རྒྱུ་ཆུར་སྣང་ངམ། །སྐྲ་ཤད་ལ་སོགས་མང་པོར་འཇུག །མིག་བཅར་བ་ནི་མིག་བཏོན་དང༌། །མིག་ལམ་ཆད་ནི་ས་སྲིབ་པ། །མུ་ལྟོ་(མུལ་ལྟོ་དང་མུ་སུ་པ་དང་མུ་ཏོ་པ་ཡང་)སྤྲང་པོ་མ་མོ་དང༌། །མ་ཕྱི་རྩ་བའམ་ཕྱི་མོ་སྟེ། །མུ་ཐུག་བགོབཤའ་བྱ་བའི་མིང༌། །མྱུག་མྱུག་རིབ་ཙམ་རིབ་ཙམ་དང༌། །མྱིག་མ་མཁན་ནི་རིགས་ངན་ཏེ། །མྱུལ་ནི་འཁྱམས་པ་མ་རྐྱང་ངོ༌། །
    དམིགས་བུ་ལོང་འཁྲིད་དམུ་འབྱུང་པོ། །དམུན་པ་བླུན་པ་དམུས་ལོང་ནི། །ཁོང་ལོང་དམོད་པ་དྲག་པོའི་ཚིག །དམུས་པ་ཚི་ཆད་པ་དང་ནི། །ཡང་ཡང་ཉམ་ཉེས་གྱུར་པ་དང༌། །དམུས་བྱུང་(རྨུས་བྱུང་ཡང་)ཚི་ཆད་དམ་ཡི་ཆད། །དམུ་རྒོད་མི་བསྲུན་དམིག་བུ་ག །དམེ་(རྨེ་ཡང་)ནི་བཙོག་པ་དམེ་བོ་ནི། །རུས་གཅིག་ནང་གསོད་བྱེད་པའི་མི། །དམྱུགས་(ཉ་ཆུ་ནང་ནས་བཏོན་པ་ལྟ་བུ)ནི་ཕྱིར་བཏོན་དས་འཕུལ་མའོ། །
    རྨ་བ་དྲི་བ་རྨ་ག་ཆད(རྨག་ཆད་ཀྱང)། །ཡང་དག་པ་འམ་ཕལ་པོ་ཆེ། །སྙན་གྱི་གོང་རྒྱན་ཞེས་ཀྱང་ཟེར། །རྨང་ནི་འགྲམ་མམ་རྩ་བ་དང༌། །རྨང་ལམ་རྨི་ལམ་རྨེ་བུ་ནི། །རྨ་བཟོས་པ་ཡི་རྗེས་ཉིད་དང༌། །རྨད་དང་རྨད་བྱུང་ངོ་མཚར་བ། །རྨངས་པ་ཤེས་པ་རྨེད་འདྲི་བ། །རྨས་པ་དྲིས་པའམ་ཉམས་པ་དང༌། །རྨུན་པོ་བླུན་པོ་རྨེལ་འཁེལ་བ། །རྨུས་པ་མུན་པའམ་སུན་པ་སྟེ། །རྨེ་བ་སྨྲ་བའམ་ཟད་དཀའ་བ། །རྨེག་མེད་གཏན་མེད་རྨེ་ངན་ནི། །ལྟས་ངན་རྨེད་དུ་ནི་གསོལ་དུ། །རྨེད་པ་གསོལ་བ་རྨེའུ་ནས། །རྨང་བུ་འཇབ་རྩེའམ་འདོམས་ཀྱི་སྤུ། །རྨྱ་བ་ཉམས་པའམ་གདུངས་པ་ནང༌། །ཞན་པ་ཉིད་དེ་རྨྱོ་ནི་ཉམས། །རྨང་བ་བརྐྱང་བ་རར་བཏགས་མའོ། །
    སྨག་དང་སྨག་རུམ་མུན་པ་དང༌། །སྨག་ཆད་ཅེས་པ་མ་རིག་པའམ། །ཡང་ན་སྨག་རུམ་མེད་པའི་དོན། །སྨང་ཚེར་(རྨངས་ཀྱང)སྣ་སྤུ་འཐོག་སྤྱད་དང༌། །སྨད་ཆད་མ་སྨད་པ་དང་ནི། །སྨན་བཏགས་པ་ནི་ཕན་བཏགས་པ། །སྨན་པ་ཕན་པ་སྨོན་འདྲིན་ནི། །གྲོགས་པོའམ་གཉེན་བཤེས་སྨེ་ཤ་ཅན། ། སྡིག་པ་ར་ཙ་སོགས་ཡིན་པར། །བཤད་ཀྱང་རིགས་ངན་བཤན་པའི་མིང༌། །སྨེ་གབ་གསང་གནས་དགབ་པའི་གོས། །སྨས་པ་ལེན་ནི་བརྙས་ཆོས་བྱེད། །སྨྱང་བ་བརྐྱང་བ་སྨྱེ་ནི་ཞན། །སྨྱན་དང་སྨྱན་(གཉེན་ཀ་ཡང་)ཀ་བྱེད་པ་ནི། །བག་མ་གཏོང་ལེན་ནམ་གཉེན་སྡེབ། །སྨྱུགས་པ་བཅུག་པ་སྨྱུགས་ནས་ནི། །བཅུག་ནས་སྨྱེན་ནི་ཁྱེའུ་དང༌། །བུ་མོའི་ཁ་ལོ་བྱེད་པའི་དོན། །སྨྱུར་ཏེ་མྱུར་དུ་སྨྱུང་བ་ནི། ། ལྟོགས་དང་སྐོམ་པར་བྱེད་པ་དང༌། །སྨྱུགས་ཤད་སོ་མང་སྨྲང་འདོན་ནི། །ལུང་འདོན་སྨྲིག་ནི་གོས་ཚོས་མ། །སྨྲེ་ནི་སྡུག་བསྔལ་སྨྲེ་སྔགས་དང༌། །སྨྲེ་བ་ངན་པར་སྨྲ་བ་སྟེ། །སྨྲེག་པ་ཉམས་སམ་འཁོས་ཀ་འམ། །རྩ་བ་དང་ནི་ལྷག་མར་འཇུག །སྨྲེང་བ་སྨྲ་བ་སྨྲེང་ཚིག་ནི། །སྨྲ་བ་ཙམ་དང་གསང་ཚིག་གི ༑མིང་ལའང་འཇུག་སྟེ་ས་མགོའི་མའོ། །
ཙ༽  ཙབ་ཧྲལ་ཆགས་པས་ཀུན་བསླངས་པའི། །ཅ་ཅོ་འདོན་པའི་མིང་ཡིན་ཅིང༌། །ཙཱ་རུའི་བཟའ་བ་ཞལ་ཟས་(རབ་གནས་ཀྱི་ཆོ་གའི་ཡོན་བདག་བསྐོ་བའི་སྐབས་ཀྱི་བཟའ་བ)དང༌། །ཙ་ན་ཀ་ནི་སྲན་མའི་མིང༌། །ཙོབ་ནི་ལྟུང་བའི་ཁྱད་པར་དང༌། །ཙུམ་པ་ན་ནི་ཁ་སྦྱོར་བ། །ཙེ་ནེ་(རྩེ་ནེ་ཡང་)ཐམས་ཅད་ཙུག་ཙུག་ནི། །ཁ་ཟས་ཟ་བའི་སྒྲ་ཡི་མིང༌། །ཙོ་ཙ་ཀུ་ཤུ་ཙཱུ་ཏ་ནི། །ཨ་མྲའི་ཤིང་དང་ཙ་ཀོ་ར། །གོང་མོ་སྲེག་དང་ཙི་ཏི་མོ། །སྲེག་པའི་མིང་སྟེ་ཙ་རྐྱང་ངོ༌། །
    གཙང་དམེ་བཙོག་པ་གཙུག་རྩེ་མོ། །གཙུག་ལག་སྡེ་སྣོད་དམ་གཞུང་ལུགས། །གཙུབས་པ་བསྲུབས་པའམ་དཀྲུགས་པ་དང༌། །གཙིགས་བཟུང་བ་ནི་གཅེས་པའམ། །ཁས་ལེན་པ་དང་གཙིགས་ཆེ་ནི། །གཅེས་སྤྲས་ཆེ་བའི་མིང་ཡིན་ལ། །གཙང་སྦྱོར་ཟས་ཀྱི་ཞལ་ཏ་བ། །གཙེས་པ་འཚེ་བ་གཙུབ་ཤིང་དང༌། །གཙུབ་སྟན་ཤིང་གི་སྦྱོར་བ་ལས། །མེ་འབྱིན་པ་སྟེ་གས་འཕུལ་ཙའོ། །
    བཙངས་པ་བརྫངས་པ་བཙས་རྔན་པ། །བཙས་པ་སྐྱེས་པའམ་སྐྱག་པ་དང༌། །བཙན་འཇིང་གཏན་གྲོགས་བཙན་པོ་དཔོན། །བཙད་པོ་རྒྱལ་པོ་བཙན་ཐོད་དང༌། །བཙན་ཐབས་གཉིས་ནི་གློ་བུར་པ། །བཙའ་ནི་ལྕགས་ལ་སོགས་པ་ཡི། །གཡའ་དང་ལོ་ཐོག་གི་གནོད་པ། །བཙོག་པོ་རྡོ་འམ་ཕོ་བཙོག་དང༌། །བཙུད་ནི་བཅུག་པ་བཙེས་གནོད་པ། །བཙོ་ལག་མཁན་ནི་ཚོས་མཁན་དང༌། །བཙའ་བ་སྲུང་ཞིང་འཚོལ་བའི་དོན། །བཙུན་པར་བྱ་བ་བཀུར་སྟི་འམ། །མཆོད་པའི་མིང་སྟེ་བས་འཕུལ་ཙའོ། །
    རྩ་འཇིང་རྩ་ལག་གཉིས་ནི་གཉེན། །རྩབ་མོ་སྐོམ་གྱི་བྱེ་བྲག་དང༌། །རྩང་ནན་རབ་བྱུང་བཏུང་བའི་མིང༌། །རྩྭ་ཐུན་པ་ནི་རྩྭ་འཐུ་མཁན། །རྩང་བ་གསང་བ་རྩབས་རུ་མ། །ཞེས་པ་ཞོ་ཡི་ཁ་ཆུ་དང༌། །རྩད་ནས་ཕྱུང་བ་རྩ་བ་ནས། །བཏོན་པའི་མིང་དང་རྩེན་པ་ནི། །རྩེ་བའམ་རོལ་བའི་དོན་ལ་འཇུག །རྩིག་གུ་རྩིག་པ་རྩེག་ལོག་ནི། །སྲེད་ཞེན་ཆེ་བའམ་ཕྲན་ཚེགས་དང༌། །རྩང་ནི་རྙི་དང་རྩི་དྲག་པོ། །རེག་བྱ་རྩུབ་པའི་རྫས་ཀྱི་མིང༌། །རྩེ་རྒོད་ལྷ་འབངས་སམ་འཁོར་གཡོག །རྩེ་གཞིལ་བ་ནི་འགོ༌ནོན་པའམ། །ནུས་པ་ཉམས་པར་བྱེད་པའི་མིང༌། །རྩེར་ཕྱིབས་མཐར་ཕྱིན་རྩོགས་པ་ནི། །འཕེལ་བའི་མིང་སྟེ་རར་བཏགས་ཙའོ། །
    སྩེལ་བ་ཞེས་པ་སེལ་བ་དང༌། །སྩོགས་པ་སོགས་པ་སར་བཏགས་ཙའོ། །
    བརྩགས་པ་བསྡིགས་པ་བརྩམ་པ་མེད། །བསྲི་བ་མེད་དང་བརྩལ་བ་ནི། །སྐྱུགས་པའམ་སྤྱད་པ་དང་གཞོལ་བ། །བརྩུ་བ་བསུ་བ་བརྩམས་པ་ནི། །འདུ་བ་བརྩེངས་པ་བརྫེས་པ་སྟེ། །བས་འཕུལ་ར་མགོ་ལྡན་པའི་ཙའོ། །
    བསྩངས་པ་བསངས་པ་བསྩལ་བ་ནི། །བསལ་བ་བས་འཕུལ་ས་མགོའི་ཙའོ། །
ཚ༽  ཚྭ་སྒོ་ཅན་ནི་བ་ཚྭ་ཅན། །ཚང་མང་ཐབ་ཚང་ངམ་མེ་ཁང༌། །ཚང་ཚིང་ནགས་ཚལ་སྟུག་པོ་དང༌། །ཚ་བ་དྲོ་བ་ཚན་པ་ནི། །སྡེ་ཚན་དང་ནི་བཀྲུ་བ་ཡང་། །ཚང་ཐུར་གོས་ཤུབས་ཚམ་ངམ་(རྔམས་ཀྱང)ནི། །འཇིགས་པའི་སྟངས་ཀ་བྱེད་པ་དང༌། །ཚལ་ནན་བཏུང་བ་ཚར་འཕྲེང་བ། །ཚར་དུ་དངར་ནི་གྲལ་སྒྲིག་པ། །ཚར་ཕྱིན་མཐར་ཕྱིན་ཚིག་གི་ལམ། །རྒྱུན་དུ་སྨྲ་ལ་ཁ་ཞུགས་པ། །ཚི་གུ་(ཚིག་གུ་ཡང)འབྲས་བུའི་སྙིང་པོ་དང༌། །ཚིགས་མ་(ཚིག་ཀྱང)སྙིགས་མ་ཚུས་(འཚུས་ཀྱང)ཞལ་ཟས། །ཚེ་དུ་གཏན་དུ་ཚེར་མ་བཅོམ། ། ཚེར་མ་དཀྲུགས་པ་ཚུར་ཤེག་དང༌། །ཚུར་གཤེགས་ཚུར་ཤོག་བྱ་བའི་དོན། །ཚིག་དོར་མི་གཤའ་ཚིག་འབྲུ་ལྕིབས། །ཚིག་འབྲུ་ནོན་དང་ཚུ་རོལ་ནི། །ཚུན་ཆད་ཚུལ་འཆོས་རྙེད་པའི་ཕྱིར། །གཞན་གྱི་མདུན་དུ་བཙུན་ཉམས་ཅན། །ཚུད་མོ་མཁན་ནི་རྐོས་མཁན་དང༌། །ཚེ་འབེར་སྣམ་སྦྱར་ཚེམ་ཚེམ་ཁྲབ། །ཚམ་ཚོམ་མེད་ནི་རྟོག་དཔྱོད་མེད། །ཚས་ནི་ཐུམ་བྱེད་དང་དཀྲི་བྱེད། །ཚོགས་ཕོར་རྫོགས་པར་ཚོགས་ཅན་མ། །སྨད་འཚོང་མ་ཡི་ཚོགས་ཉིད་དང༌། །ཚོད་བགམ་ཉམས་སད་ཚོས་འཇན་ནི། །ཚོས་མདོག་བཟང་པོ་བླངས་པའི་མིང༌། །ཚོན་ཅན་དངུལ་དང་ཚོན་མོ་སྟེང༌། །ཞ་ཉེའི་མིང་དང་ཚོན་མཛུབ་མོ། །ཚལ་བ་དུམ་བུ་ཚོམ་ཕུང་པོ། །ཚོང་བརྡ་ཚོང་འདུས་ཚོང་བརྡལ་དང༌། །ཚོང་སྲང་གྲོང་སྟེ་ཚ་རྐྱང་ངོ༌། །
    མཚན་མོའི་མདོངས་ནི་སྒྲོན་མེ་དང༌། །མཚན་པར་རྡོལ་བ་(བཤང་གཅི་གཉིས་ཀ་ལམ་གཅིག་ནས་འོང་བ་ལའང་བཤད)མོ་མཚན་ནད། །མཚམས་བཙོས་མཚམས་ནང་གཅིག་ཉིད་དུ། །རུང་ཁང་བྱིན་གྱིས་མ་བརླབས་པར། །བཙོས་པའི་ཟས་དང་མཚང་ནི་སྐྱོན། །མཚང་འབྲུ་བ་ནི་སྐྱོན་འདོན་པ། །མཚའ་དང་མཚའ་མེས་འཕར་བའི་མིང༌། །མཚའ་ལུ་རྟིང་དཀར་མཚུལ་ནི་མཛེས། །མཚུན་ནི་ཕ་མེས་དུས་ཀྱི་ལྷ། །མཚུན་འཐོར་གཏོར་བ་མཚུལ་བ་མཆུ། །མཚོན་མ་ས་མཁན་ནམ་དེད་དཔོན། །མཚེའུ་མཚོ་ཕྲན་མས་འཕུལ་ཚ་འོ། །
    འཚག་ནི་འཛོམ་དང་འཚག་(ཚག་ཀྱང)བཟང་བ། །མདངས་བཟང་བ་དང་ཉམས་རྒྱས་པ། །ཡན་ལག་ཉིང་ལག་རྒྱས་པའི་མིང༌། །འཚལ་ནི་ཤེས་སམ་ཆོག་གམ་འདོད། །ཟ་བ་དགོས་པ་བགྱི་བ་སོགས། །འཚལ་བ་ཞེན་པའམ་འཆད་པ་དང༌། །འཚལ་མ་ཟས་སམ་ལྟོ་ཡི་མིང༌། །འཚལ་མ་འཚལ་ནི་ཟས་ཟ་བ། །འཚེངས་པ་དགའ་བའམ་རྒྱལ་བ་དང༌། །དོན་གྲུབ་པ་དང་འཚེམ་ཞུ་(འཚེམ་པའམ)རྨོག །འཚོག་ཆས་ཡོད་བྱད་འཚོལ་འགྲོ་ནི། །ལྟོ་གོས་འཕྲལ་འཕྲལ་འཚོལ་དགོས་པ། །འཚེར་བ་བག་འཁུམས་འཚེར་འགྲིབ་ནི། །སེམས་འཚེར་བ་དང་འཚོ་ཚིས་ནི། །སོ་ནམ་བྱེད་པའམ་འཚོ་སྐྱོང་དང༌། །འཚོག་ནི་བརྡེག་བརྡུང་འཚར་བ་ནི། །ལུས་ལོངས་པ་སྟེ་འས་འཕུལ་ཚའོ། །
ཛ༽  ཛ་རག་ཅེས་པ་མཆོད་རྫས་དང༌། །དངུལ་དམ་གྱི་ནི་བྱེ་བྲག་མིང༌། །ཛ་ལང་སྤྱོད་པ་རྩིང་བ་འམ། །བློ་ངན་ཡིན་ཅིང་ཛ་གད་ནི། །སྨན་བཏབ་ཆང་གི་ཕུད་དང་ནི། །དཔའ་བོ་ཁྱད་པར་ཅན་གྱི་ཤའི། །ཕུད་ཀྱང་ཡིན་ཅིང་ཛ་བོ་ཤིང༌། །མཛོ་མོ་ཤིང་དང་ཛ་ཡན་ཅན། །རྒྱལ་བ་ཅན་ཏེ་ཛ་རྐྱང་ངོ༌། །
    མཛངས་པ་མཁས་པའམ་ཡ་རབས་ཏེ། །མཛའ་སྡེ་གྲོགས་པོའི་སྡེ་ཞེས་དང༌། །མཛོལ་བུ་རྙོང་(རི་དྭགས་འཛིན་བྱེད་ཀྱི་རྙི)ངམ་གལ་གྱི་མིང༌། །མཛར་བ་བྱེས་ལ་འགྲོ་བའི་རྒྱགས། །མཛའ་ན་མོ་ནི་སྙིང་ཉེ་བའི། །བུད་མེད་མིང་སྟེ་མས་འཕུལ་ཛའོ། །
    འཛགས་པ་ཟགས་པ་འཛད་ནི་ཟད། །འཛན་ཕོ་(འགའ་ཞིག་ཏུ་འཇེན་ཕོ་དང་འཇེན་མོ་ཞེས་པའང་སྣང་ངོ)བགྲོད་བྱེད་སྐྱེས་པ་དང༌། །འཛན་མོ་བགྲོད་བྱ་བུད་མེད་དེ། །འཛན་དཀའ་སྦྱོར་དཀའ་འཛབ་ནི་སྔགས། །བསྙེན་གྲོགས་བྱེད་པའི་མིང་ཡིན་ལ། །འཛེ་ཏའི་ཚལ་ནི་རྒྱལ་བྱེད་ཚལ། །འཛེང་ནི་རྡོ་དང་(དཔལ་ལྡན་དགོན་པ་བའི)རུས་ཀྱི་མིང༌། །འཛུར་ནི་བཟུར་དང་འཛེད་ནི་བཟེད། །འཛོལ་བ་ནོར་བ་འཛུད་ནི་འཇུག །འཛིད་ནི་དོ་ཡའི་སྣོན་མ་དང༌། །འཛེར་བ་སྨྲས་པའམ་ཟེར་བ་སྟེ། །འཛེར་ཏོ་ཟེར་ཏོ་འཛེར་འཛེར་ནི། །མྱ་ངན་སྐད་དེ་འས་འཕུལ་ཛའོ། །
    རྫས་ཀྱི་བླ་ནི་ཁང་སྐྱོང་ངམ། །མཁོ་བའི་ཡོ་བྱད་སྲུང་མཁན་མིང༌། །རྫི་ནི་རླུང་དང་རྫིའུ་ཚོས་(འབྲས་བྲེ་བཅུ་ལྷག་བཙོ་ཆོག་པའི་ཕྲུ་བའི་མིང་ཡང་ཡིན)ནི། །ཟུར་དུ་གཡོས་པའི་ཟས་ལེགས་པོ། །རྫོབ་ནི་སྒྲིབ་པ་རྫབ་རྫུབ་ནི། །གཡོ་ཟོལ་རྫོངས་ནི་འབུལ་བའམ་སྐྱེས། །རྫི་མེད་སྤྱང་པོ་མེད་པ་དང༌། །རྫེའུ་རྫ་ཆུང་རྫོགས་སྟོ་ནི། །རྫོགས་སོའི་དོན་ཏེ་རར་བཏགས་ཛའོ། །
ཝ༽  ཝ་ལམ་ཅན་ནི་དུར་ཁྲོད་དང༌། །ཝང་ལོང་སྙན་གོང་རྒྱན་གྱི་མིང༌། །ཝ་འཕྱང་ར་མ་ཝ་ལེར་ཤར། །ཡིད་ལ་ལྷང་ངེར་དྲན་པ་དང༌། །ཝ་ཏ་ཡུག་ནི་རྒྱ་མོན་གྱི། །རས་དཀར་མིང་སྟེ་ཝ་ཉིད་དོ། །
ཞ༽  ཞ་སྒྲེ་རྣ་མེད་ཞ་འབྲིང་དང༌། །ཞམ་འབྲིང་(ཞམ་རིང་ཡང་)གཉིས་ནི་ཞབས་འབྲིང་མིང༌། །ཞ་ལུ་མྱུ་གུ་ཞག་ལོན་ནི། །རུང་ཁང་བྱིན་གྱིས་མ་བརླབས་པར། །བཙོས་ནས་ཞག་འདས་ཟས་ཀྱི་མིང༌། །ཞལ་སྐྱིན་(ཞལ་འདྲའམ་མེ་ལོང་ལྟ་བུར་གསལ་བའི་གདོང)ཞལ་ཚབ་ཞལ་ཞལ་ནི། །འདམ་གྱིས་ཞལ་བའམ་བྱུགས་པའི་དོན། །ཞེ་འཁུ་ཞེ་སྡང་ཞིག་པ་ནི། །མི་སྣང་བ་འམ་མེད་པ་དང༌། །བྲལ་བའམ་སྙིལ་བ་རྣམས་ཀྱི་མིང༌། །ཞེ་ལ་འབྱོར་ནི་སེམས་ལ་འགྲོ། །ཞེ་ཁམས་པ་ནི་ཁོང་ཁྲོ་བ། །ཞལ་ཚུས་ཞལ་ཟས་ཞུགས་ནི་མེ། །ཞེ་ཁྲེལ་ཞེན་ལོག་ཞེ་འགྲས་འཁོན། །ཞེ་བསྔགས་ཡིད་སྨོན་ཞེ་འགྲངས་ནི། །ཞེ་འགྲས་པའམ་ཡིད་སྡང་བ། །ཡིད་ཚིམ་(འདི་སྐྱོན་གཏམ་ལྟ་བུའོ)ཞེ་གནོང་ཉེས་པའི་མིང༌། །ཞབས་རྙོངས་པ་ནི་ཞབས་ཁུམ་པའམ། །རིད་པའི་དོན་དང་ཞོགས་འུར་བྲོས། །ཞ་ཉེའི་དབྱར་འདབས་ལྷུང་བཟེད་ཀྱི། །སྟེགས་བུ་ཡིན་ཅིང་ཞོད་ནི་ཆར། ། ཞེན་པ་མེད་ནི་ཆགས་མེད་དང༌། །ཞེན་པ་དོར་ནི་བློས་བཏང་བ། །ཞིབ་མོ་(སྦ་དང་སྙུག་མ་སོགས་ལས་བྱས་པའི་སྣོད)སློ་མ་ཞིག་གུ་ནི། །སྨོན་ཚིག་ཞོགས་མ་སྟེང་གཡོགས་སམ། །དུམ་བུའི་མིང་དང་ཞལ་ཏ་བ། །དགེ་འདུན་གྱི་ནི་ལས་བྱེད་པ། །ཞོ་ཤ་ཁྲལ་ལམ་གླ་རྔན་ནམ། །ཡང་ན་སྟོབས་དང་ནུས་པ་སྟེ། །ཞོ་ཤས་འཚོ་ནི་ནུས་མཐུས་འཚོ། །ཞོམས་པ་གཞོགས་པ་ཞལ་ལྕེ་བཅད། །ཆད་པས་བཅད་དེ་ཞ་རྐྱང་ངོ༌། །
    གཞགས་པ་(གཞབས་དང་བཞགས་ཀྱང་སྣང)བརྒྱན་པ་གཞབས་པ་ནི། །ཐབས་ཀྱིས་བརྟགས་པ་གཞས་ནི་གླུ། །གཞན་དྲིང་མི་འཇོག་ཅེས་པ་ནི། །དོན་ཀུན་དབང་དུ་འདུ་བའམ། །གཞན་ལ་མི་ལྟོས་པ་ཡི་དོན། །གཞའ་བ་མགུ་བའམ་ཡིབས་པ་དང༌། །གཞའ་ཚོན་འཇའ་ཚོན་གཞའ་གསང་ནི། །གཡུང་དྲུང་དང་ནི་འཕྲིན་ལས་སོ། །གཞོང་བུ་གཞོང་ཆུང་གཞར་ཡང་ནི། །སླར་ཡང་ཞེས་སམ་ནམ་ཡང་མིང༌། །གཞར་བ་ཉེ་བའམ་མཐུན་པ་དང༌། །གཞང་འབྲུམ་གཞང་ནད་གཞོབ་ནི་ཚིག །གཞི་བོ་གཞི་མའམ་རྒྱུན་སྡོད་དང༌། །གཞིབས་པ་འཇིབས་པའམ་བསྒྲིགས་པ་དང༌། །གཞུར་བརྟག་ཟུར་ཟ་གཞིལ་ནི་བཅིལ། །གཞིགས་ནི་ཞིབ་ཏུ་དཔྱོད་པའི་དོན། །གཞུངས་པ་མཁས་པའམ་འགྲུས་པ་དང༌། །གཞེར་བ་བསྟེན་པ་གཞེན་བསྐུལ་དང༌། །གཞེན་འདེབས་གཉིས་ནི་དྲན་བསྐུལ་ཡིན། །གཞོགས་འཕྱས་ཟུར་འཕྱས་གཞོགས་སྟེགས་ནི། །ཟུར་མིག་བལྟ་དང་འཕྱར་གཡེང་དང༌། །སྒེག་ཆོས་རྣམས་དང་གཞུར་ནི་གཞུང༌། །གཞོངས་ནི་ལྗོངས་སམ་གཤོངས་ཡིན་ལ། །གཞོངས་སྤྱོད་པ་ནི་ལྗོངས་རྒྱུ་བ། །གཞུར་མེད་གཞོམ་མེད་གཞོགས་སློང་ནི། །རྙེད་ཕྱིར་གཞན་དང་དེའི་རྫས་ལ། །བསྔགས་བརྗོད་བྱེད་པ་དག་ལ་ཟེར། །གཞེས་པ་བཞུགས་པའམ་སྡོད་པ་དང༌། །གཞེས་ནི་གཞེས་ཉིན་ལྟ་བུའི་དུས། །གཞུ་བདུང་བ་ནི་གཞུ་འཐེན་པའམ། །གཞུ་རྒྱུད་སྤྲད་པའི་དོན་ཡིན་ཏེ། །གཞོགས་ནི་འཁྲིས་སམ་ལོགས་ཀྱི་མིང༌། །གཞག་ཡང་གཞན་ཡང་གཞུ་འུ་ནི། །གཞུ་ཆུང་ཡིན་ཅིང་གཞོམ་ནི་འཇོམས། །གཞོར་ནི་འཇོར་ཏེ་ཏོག་ཙེ་དང༌། །གཞོལ་ནི་འབབ་པ་གས་འཕུལ་ཞའོ།།
    བཞམས་བསྒོ་དྲན་བསྐུལ་བཞབས་ནི་འཇབས། །བཞར་བ་མཐུད་པའམ་སྲབ་པ་དང༌། །བཞེས་ཅན་ཕོར་པ་བཞུད་ནི་གཤེགས། །བཞག་ཤ་ནང་ཁྲོལ་བཞད་ཁྲུང་ཁྲུང༌། །བཞའ་ནི་བརླན་དང་བཞུན་པ་ནི། །ལས་ལ་གཅིག་ཏུ་བརྩོན་པའི་མིང༌། །བཞི་མཉམ་བཤང་བ་སྨིན་པའམ། །མི་གཙང་བ་སྟེ་བས་འཕུལ་ཞའོ། །
ཟ༽  ཟག་པ་ཉོན་མོངས་ཟ་ཕོད་པ། །ལྟོ་བ་ཆེ་བ་ཟ་ཟ་ཡུམ། །ཟིལ་དངར་བདུད་རྩི་ཟང་ཟིང་ནི། །རྙེད་པ་འདོད་ཡོན་ཟས་སོགས་མིང༌། །ཟ་ཧོར་(ཇོ་བོ་རྗེའི་རིགས་ཏེ་རྒྱ་གར་གྱི་རྒྱལ་རིགས་ས་ཧོར་ཞེས་པ་ཟུར་ཆག་པའོ)རིགས་དང་ཟ་མ་ནི། །དུས་ཀྱི་བྱེ་བྲག་དང་མ་ནིང༌། །ཟ་འོག་གོས་ཆེན་ཟེ་རྔོག་མ། །ཟེ་པྲོག་བདར་བའམ་གཡེར་པོ་ལ། །ཟེགས་པ་རྙིང་དང་ལྷུང་བ་སོགས། །ཟོ་ཆུན་འཁྱུད་མོ་ས་མཐོ་སར། །ཆུ་འདྲེན་པ་ཡི་འཁོར་ལོའི་མིང༌། །ཟོ་ནི་ཁམས་དང་རང་བཞིན་ཏེ། །ཟོ་མདོག་ཡང་ནི་ལུས་བདེ་དང༌། །བཞིན་མདངས་གསལ་བ་སོགས་ཀྱི་མིང༌། །ཟལ་པོ་ཁྲ་བོ་ཟུས་ནས་ནི། །ཟུག་ནས་ཞེས་དང་ཟོམ་རྩེ་མོ། །ཟ་ཁུ་ཞེས་པ་གཅིན་སྙི་བའི། །ནད་ཀྱི་མིང་དང་ཟིན་དང་ཟུན། །རང་ཕྱོགས་པ་འམ་མཛའ་བཤེས་མིང༌། །ཟོབ་དང་ཟོལ་དང་ཟོག་པོ་ནི། །བསླུ་བའམ་གཡོ་སྒྱུ་བརྫུན་ཅན་ཏེ། །ཟླུགས་པ་ལས་བྱེད་ཟ་རྐྱང་ངོ༌། །
    གཟགས་པ་ཟགས་དང་གཟར་ཐག་ནི། །གོས་ཀྱི་གདང་བུའམ་དཔྱང་ཐག་དང༌། །གཟང་(ཚེར་མ་གཟང་རིང་ལྟ་བུ)ནི་རིང་བའི་དོན་ཡིན་ཏེ། །གཟས་ནི་བརྡེག་པར་བརྩམས་པ་དང༌། །གཟལ་བ་བཀས་པ་གཟིགས་དང་གཟོན། །ལུས་དང་ངག་གི་ཁྱད་པར་དང༌། །གཟན་པ་རྩྭ་དང་གསན་པའི་(ཆུད་གསན་པ་ལྟ་བུ)དོན། །གཟོ་ནི་དྲིན་དྲན་གཟུ་བོ་ནི། །ཕྱོགས་ལྷུང་སྤངས་པའམ་དྲང་པོའི་མིང༌། །གཟུ་འཚོ་མ་ནི་སྨད་འཚོང་མ། །གཟེ་ཚོ་ཚོང་དང་གཟུགས་པ་ནི། །འཛུགས་པའམ་བཙུགས་པ་གཟུད་ནི་འཛུད། །གཟུ་ལུམ་ཞེས་པ་བབ་ཅོལ་ལམ། །རང་བཟོའམ་ཕྲ་མ་སྤྱི་བརྟོལ་བརྫུན། །གཟུར་བ་ལུད་པ་གཟེགས་གཟན་ནི། །མུ་སྟེགས་བྱེ་བྲག་འུག་པ་བ། །གཟེགས་མ་(ཟེགས་མ་ཡང)ཉག་མའམ་ཆ་ཤས་མིང༌། །གཟེམས་པ་འཛེམས་དང་གཟེད་པ་སྐས། །གཟེངས་པ་བརྐྱངས་པའམ་གདེངས་པ་དང༌། །གཟི་བྱིན་གཟེབ་ནི་གུར་རམ་སྣོད། །གཟོད་མ་དང་པོའམ་གདོད་མ་དང༌། །གཟེག་ཆ་ཆུང་ནི་བཟོད་བསྲན་ཆུང༌། །གཟུགས་མོ་(གཟུང་མོ་ཡང)བྱི་ཐུར་ཟེ་མོང་ངམ། །སྒང་གི་མིང་སྟེ་གས་འཕུལ་ཟའོ། །
    བཟང་མཁན་གོས་ཀྱི་བཟོ་བོ་དང༌། །བཟེ་རེ་ཆེ་ཆུང་བསྲན་ཆེ་ཆུང༌། །བཟེ་རེ་ཅན་ནི་བསྲན་ཆུང་བའམ། །གཞོན་ཤ་ཅན་དང་བཟི་ནི་མྱོས། །བཟླུགས་པ་ཞུས་པའམ་དྲིས་པ་དང༌། །བཟླུམས་པ་བསྡུས་པའམ་མྱུར་བ་སྟེ། །བཟློག་པ་གཤིན་པ་བས་འཕུལ་ཟའོ། །
འ༽  འུ་ཅག་ང་ཅག་འོན་ཏང་དང༌། །འུང་ཏེང་འུང་ཏེ་རྣམས་འོན་ཀྱང༌། །འུ་ཤ་འབྲས་བཙོས་ཁུ་བའི་མིང༌། །འུང་ནས་འདི་ནས་འུབས་འདུས་པ། །འོ་བྱེད་པ་ནི་མི་ཕན་ཚུན། །ཁ་སྦྱོར་བ་དང་འོ་དོད་ནི། །སྐད་ཚའམ་ངུ་འབོད་འོ་ནི་(འུ་ནི་ཡང)འདི། །འོད་པ་ཡོད་པའམ་ཤྭ་འོད་དང༌། །འོད་མའི་ཤིང་ནི་(སྨྱུག་མ་ཚིགས་མང་པོ)སྨྱུག་རྒོད་དེ། །འོག་པག་སྐ་རགས་རྒྱན་ཅན་མིང༌། །འོན་ཅིག་བྱོན་ཅིག་གམ་ཁྱེར་ཤོག །འོག་འགྱུ་རྟོག་འཇུག་འོར་འགའ་ནི། །རེས་འགའ་འོར་ཏེ་མ་གཏོགས་པ། །འོར་བ་བོར་བའམ་སྐྱོབ་པ་དང༌། །འོ་ཅོག་མ་ལུས་འོལ་ཡང་ནི། །དཔེར་ཡང་(སྤེ་ཡང་)འོས་པ་གཅེར་བུ་བ། །འོལ་ཚོད་རང་བཟོས་ཚོད་འཇོག་དང༌། །འོལ་སྤྱི་ཕྱོགས་འདྲ་འོར་ཅིག་ནི། །ལན་ཅིག་གམ་ནི་ཐེངས་ཤིག་སྟེ། །འོག་གཟུ་ཡུལ་དཔོན་འོ་བཟེ་ནི། །བྱ་བར་བསྒྲིན་ཅིང་མྱུར་བ་འམ། །སྤྱོད་ལམ་ཆ་ལུགས་མཛེས་པའོ། །འོར་ནད་སྐྲང་ནད་འོན་ནི་སྟོན། །འོལ་ཡང་མི་དབྱི་ཕྱོགས་ཙམ་ཡང་ །མི་འགྲོ་བ་ཡི་དོན་ཡིན་ཅིང༌། །འོལ་མ་མཆིས་པ་སྤྱོད་ཡུལ་དུ། །མ་གྱུར་པ་དང་འུད་ནི་ཤུགས། །འོལ་བ་ཞེས་པ་བྱ་ནེ་ལེ། །འོལ་མོ་སེ་ནི་དབྱི་མོང་(སྔོ་སྨན)དང༌། །འོར་ཆེ་སྐུ་དྲིན་འ་ཉིད་དོ། །
ཡ༽  ཡ་གད་སྐས་ཀའམ་རྐང་རྟེན་དང༌། །ཡ་ཐོག་མགོའམ་རྩེ་མོ་ལ། །ཡ་ཏོག་འབྲས་བུ་ཡ་སྟགས་ནི། །བོན་པོའི་མདོས་གླུད་ཡ་མ་བརླ། །སྙིང་པོ་མེད་པའམ་མི་བདེན་པ། །ཡ་ལད་གོ༌ཆ་སྤྱི་དང་ནི། །སྐབས་ཐོབ་ཀྱིས་ནི་རྨོག་ལའང་འཇུག །ཡང་མིག་སྒོའི་རུའམ་ཨ་ལོང་དང༌། །ཡབ་ཆ་དགོས་ཆས་ཡབ་པ་རྟོགས། །ཡམ་ཤིང་མཆོད་པའི་ཤིང་གི་མིང༌། །ཡན་ལག་སྐྱེས་ནི་ཕོ་མཚན་དང༌། །ཡིད་ཀྱི་དགུ་ནི་ཀུན་སློང་ངམ། །ཡིད་ཀྱི་གཏིང་ཞེས་བྱ་བ་ཡིན། །ཡི་གསོད་པ་དང་ཡི་ཆད་ནི། །སྐྱོ་དང་ཞུམ་དང་སྒྱིད་ལུག་པ། །ཡིད་གཞོ་བ་ནི་སེམས་གསོ་དག །བྱས་དང་ཡོ་ལེ་ཕྱོད་དེ་ནི། །དྲང་པོ་(ཡ་ལི་ཡོ་ལི་བྱེད་པ)མི་བྱེད་པ་ཡི་དོན། །ཡིད་སྨོན་ཡིད་དགའ་ཡིབས་སུ་ནི། །དབྱིབས་སུ་ཞེས་དང་ཡུག་སྣམ་བཙག །ཡུ་བུ་རང་རེའམ་བདག་ཅག་དང༌། །ཡ་ཟ་མ་ལུག་ཅེས་པ་ནི། །ཟ་བཏུང་བཟོས་ཚད་མ་ཞུ་བར། །ཐུར་དུ་འབབ་པ་དག་གི་མིང༌། །ཡིད་རྟོན་རྗེས་འབྲང་ཡིད་གཉིས་ནི། །ཐེ་ཚོམ་ཡ་ག་སྐྱོན་གྱི་ཚིག །ཡུ་ཤ་ཐུག་པའི་བྱེ་བྲག་དང༌། །ཡུག་གཡུང་བ་ནི་ཞེན་པ་སྟེ། །ཡུས་ཏེ་བདེན་ཏེ་ཡུག་པ་དང༌། །ཡོབ་ཡོབ་གཉིས་ནི་རྐང་པའི་མིང༌། །ཡེ་ནི་གཏན་དང་ཐོག་མ་དང༌། །གཞི་དང་རྩ་བ་ཡེ་མི་འཕྲིག །དོགས་པའམ་རྣམ་རྟོག་མི་བྱ་བ། །ཡེ་འབྱམས་སྟོང་ཉིད་ཡེག་སེང་སེང༌། །ཡེལ་འཕྱོས་ཟུང་འཇུག་ཡེ་འབྲོག་ནི། །འགོ་བའི་ནད་ཀྱི་བྱེ་བྲག་གམ། །ཡང་ན་མི་འདོད་པར་སྦྱོར་བའི། །མི་མ་ཡིན་པ་དག་གི་མིང༌། །ཡལ་འཛུགས་པ་དང་ཡལ་གཟུགས་པ། །རྒྱལ་ལམ་སྐུགས་བཙུགས་པ་ཡི་མིང༌། །ཡུགས་ཤིག་བྱུགས་ཤིག་ཡིབ་ནི་གབ། །ཡུར་དང་གཡུར་ནི་གཉིད་ཡིན་ཅིང༌། །ཡ་བཤའ་བ་ནི་བཞད་གད་དང༌། །རྫུན་སོགས་ཡིན་ཅིང་ཡོགས་པ་ནི། །ཁེབས་པའམ་གཡོགས་པ་ཡོལ་གོ༌སྣོད། །ཡོན་ཁར་ཡང་དག་མིན་པ་དང༌། །ཡོད་དོ་ཅོག་ནི་མཐའ་དག་དོན། །ཡོང་ཡེ་ཞེས་པ་ངེས་པར་རམ། །ཡང་ན་རྣམ་པ་ཀུན་ཏུ་དང༌། །རྣམ་པ་ཐམས་ཅད་དུ་ཡི་མིང༌། །ཡོ་ལང་མཚར་སྤྱད་ཡུང་བ་ནི། །སྒ་སེར་ཡུར་བ་ཆུ་ཡི་འོབས།  །ཡིད་སྲུབས་བདུད་དང་འདོད་པ་སྟེ། །ཡིད་ཀྱི་ཤིང་རྟ་བསམ་པ་དང༌། །འདོད་ཆགས་ཅི་རིགས་པ་ཡི་མིང༌། །ཡི་ག་འཆུ་ནི་ཁ་ཟས་ཀྱི། །དང་ག་འགགས་དང་ཡིད་གཅུགས་པ། །ཡིད་མཐུན་པ་སྟེ་ཡ་རྐྱང་ངོ༌། །
    གཡང་གཞི་པགས་པ་གཡམ་ནི་ཞར། །གཡའ་བ་ཉེ་འཁོར་གཡར་སྔ་བྲིམས། །གདོང་ནི་བསྟན་པར་གྱིས་ཞེས་དང༌། །གཟིགས་པར་མཛོད་ཅིག་ཅེས་པའི་དོན། །གཡར་ནི་ཁ་འམ་མདུན་ནམ་གདོང༌། །གཡར་ཁམས་སྐུ་ཁམས་གཡར་ཁྲལ་ནི། །ཁ་ཁྲལ་དང་ནི་ངོ་ཁྲལ་མིང༌། །གཡར་ངོ་གདོང་ངམ་བཅོལ་བའི་ངོ༌། །གཡར་དམ་དམ་བཅའ་གཡར་ཆབ་ཆུ། །གཡར་འདྲེན་སྤྱན་འདྲེན་གཡར་ཚ་ནི། །ངོ་ཚ་གཡར་ལམ་མདུན་ནམ་ལམ། །གཡར་གཟིགས་ཟས་དང་གཟིགས་མོའི་མིང༌། །གཡར་ལེན་ཁས་ལེན་གཡར་ཚུས་ཟས། །གཡོན་ཅན་གཡོ་ཅན་གཡས་ནི་བརྙས། །གཡང་དཀར་ལུག་དང་གཡར་མོ་ཐང༌། །ལུ་གུ་མེ་ཏོག་ཅེས་པ་སྟེ། །གཡན་པ་ཟ་ཕྲུགས་ཅན་གྱི་ནད། །གཡན་སྐྱོ་བ་ནི་འཛེམས་མེད་དུ། །སྤྱོད་པའམ་ཡང་ན་ཅོ་འདྲི་བ། །གཡུང་བ་ཞན་པ་གཡུང་མོ་ནི། །རིགས་ངན་མ་དང་གཡུང་པོ་ཡང༌། །ཀླ་ཀློའམ་རིགས་ངན་གཡེན་ངོ་ཚ། །གཡའ་སྒོག་པ་ནི་ཨི་ཚ་དག །སྒོག་པའི་མིང་དང་གཡིགས་བདར་བ། །གཡིག་པུ་སྐྱིགས་བུ་གཡུལ་ནི་དམག །གཡུར་ཟ་ལོ་འབྲས་ཕྱུག་པ་དང༌། །གཡེར་པོ་མཁས་པའམ་གྲིམས་པའི་མིང༌། །གཡེམ་པ་འདོད་ལོག་གཡེར་སྙོམ་པ། །གཡེར་བ་འཆོར་སྒེག་ཆེ་བ་དང༌། །གཡེ་ནི་དགོན་པ་ལས་ཀྱང་ཐག །རིང་བའི་འབྲོག་དགོན་པ་ཡི་མིང༌། །གཡེན་སྤྱོ་བ་ནི་ཅོ་འདྲི་བའམ། །སྡང་བར་བྱེད་དང་གཡེན་སྤྱོས་པ། །བདས་པ་ཉིད་དང་བསྡིགས་པའི་མིང༌། །གཡེར་བག་བཞད་གད་ཆེ་བ་དང༌། །སྣང་གཡེལ་ཅན་དང་གཡུང་ཟ་རུས། །གཡེར་མ་ཕོ་བ་རི་ལུ་དང༌། །གཡེལ་མེད་འབྲལ་བ་མེད་པའི་དོན། །གཡེལ་བ་སྙོམ་ལས་གཡོར་མོ་ནི། །གྲུ་ཡི་དར་ཆེན་ནམ་རླུང་གཡོར། །གཡོར་པོ་ཞེས་པ་གྲྭ་(ཡུལ་གྲུ་དགུ་ཡོད)སོགས་ཀྱི། །ཡུལ་དང་གཡོན་མ་སྨད་འཚོང་མ། །གཡོས་པ་འདོད་པ་གས་འཕུལ་ཡའོ། །
ར༽  རང་ཉམས་རང་བཞིན་རངས་པ་ནི། །ཡིད་དགའ་བ་དང་རིལ་པོའི་མིང༌། །རན་པ་ལྕུག་ཕྲན་རན་ནི་རྩྭ། །རལ་ག་(དགེ་སློང་མའི་ཤིང་ང་དཔུང་ཆད་ལས་རྣམ་པ་ཅུང་མི་འདྲ་བའི་སྟོད་གོས་ཡིན་པར་གསུངས་ཤིང༌། གཞན་དུ་རལ་ག་དང་རལ་གུ་གཉིས་ཀ་ཆུ་པ་ཡིན་པར་ཡང་བཤད་དོ)སྟོད་གོས་རལ་གུ་བེར། །རལ་གུ་ཅན་ནི་བཙུན་མོའི་སྐུ། །སྲུང་མཁན་རླིག་ཕྱུངས་སྐྱེས་པ་དང༌། །རམ་མདའ་རམ་འདེགས་(དཔུང་བསྒྲིལ་ནས)གྲོགས་བྱེད་པ། །རམ་ཤག་འབྱོར་པའམ་འགྱོད་པ་དང༌། །རམ་ཕྱིས་སྣག་བུམ་ར་གན་(ཟངས་སེར་)རག །རི་ཟོམ་རི་རྩེའི་བྲག་སྐྱིབས་དང༌། །རི་རྐང་རི་ཕྲན་རི་བྲག་དང༌། །རི་འོར་གཉིས་ནི་(མཐའ་འཁོབ་རི་བྲག་གི་གྲོང་པའི་མིང་ངོ)རི་གྲོང་ཡིན། །རིད་པ་དངོས་ངན་པ་དང་ནི། །ཤ་ཆུང་བའམ་སྐེམ་པ་དང༌། །རིན་ཅེན་ཞེས་པ་རིན་ཆེན་དང༌། །རིན་པོ་ཅེ་ཡང་རིན་པོ་ཆེ། །རིམ་ནི་འབྲིམ་དང་རིམས་པ་ནི། །བྲིམས་པའི་མིང་དང་རིལ་ཞེས་པ། །ཐམས་ཅད་དང་ནི་མ་ལུས་པ། །རིལ་པོ་བྱིན་པོའམ་ཧྲིལ་པོ་དང༌། །རུ་སྐྱ་གྲུ་སྐྱ་རུས་པ་ནི། །བྲུས་པ་རུས་ཚོ་པུས་མོའི་མིང༌། །རུང་ཁུས་(རུས་ཁུ་ཡང་)ཟ་བ་གཏུམ་པ་དང༌། །རུམ་པོ་འཁྱོག་པའམ་དཔུང་པ་སྟེ། །རུམ་ནི་ལྟོ་བའམ་ཕག་ཡིན་ཅིང༌། །རུས་ཤིང་སྙིང་རུས་རང་ཆགས་ནི། །ཕུན་ཚར་གྱི་ནི་མཐའ་བཙེམས་པ། །རིམ་གྲོ་ཞེས་པ་བྱ་ཡུལ་གྱི། །བཀུར་སྟིའམ་མཆོད་པའམ་བསྙེན་བཀུར་དང༌། །བྱེད་པ་པོ་ཡི་རྐྱེན་བཟློག་ཡིན། །རེ་ལྟར་ཇི་ལྟར་རེ་རྨ་(རེ་མ་ཡང་)དང༌། །རེས་མ་(སྨད་ཚོང་མ་)གཉིས་ནི་བུད་མེད་དེ། །རེ་ལྡེ་རེ་བའམ་སྦྲ་ནག་མིང༌། །རེ་ལྟ་ཞིག་ནི་ཡུན་རིང་ཞིག །ར་མོ་ཤག་ནི་སྨན་ར་ཉེ། །རོ་ཉེ་ཞ་ཉེ་ནག་པོ་ཡིན(འདུལ་ཊིཀ་ཏུ་རོ་ཉེན་ནི་ཞ་ཉེ་དཀར་པོ་དང་ཚོན་མོ་སྟེང་ཞ་ཉེ་ནག་པོ་ཡིན་པར་གསུངས་ཤིང༌། འགའ་ཞིག་ཏུ་མིང་གི་རྣམ་གྲངས་སུ་ཡང་བཤད་དོ)། །རས་མ་གོས་ཀྱི་དུམ་བུའམ། །ཚལ་བུ་ཡིན་ཅིང་རོད་པ་དང༌། །རད་པ་གཉིས་ནི་གོས་ཀྱི་མིང༌། །རོད་ནི་རྣམ་པའམ་ལུས་ཀྱི་ཉམས། །རོད་ཉམས་ངོ་མདངས་ཉམས་པ་དང༌། །རེ་གྲོན་མེད་ནི་ཆུད་མི་ཟ། །རེའུ་ལྕག་ཤོག་རྒྱུའི་མེ་ཏོག་མིང༌། །རེ་ཁ་རི་མོ་རེག་ཟིག་ནི། །ཟིན་བྲིས་རིངས་པ་བྲེལ་བའི་དོན། །རོག་མ་ཤ་མ་རོལ་ཐོང་ཤུལ། །རེགས་པ་བྲེགས་པ་རེང་བུ་ནི། །འབྲེལ་མེད་པ་འམ་རྐྱང་པ་ཡིན། །རེད་པ་གྲུབ་པ་རེ་སྟེས་ནི། །ཅི་མི་རུང་དང་རོ་བཙའ་བ། །ཁུ་བ་འཕེལ་བར་བྱེད་པའི་དོན། །རོ་མྱགས་འདམ་རྫབ་རོ་མ་ནི། །སྙིགས་མ་རི་སྐྱེགས་(ཤཱ་རི་ཀ་ཟེར་བའི་བྱ)བྱ་རི་སྐེགས། །རོགས་པ་བྱིས་པ་རླམ་(གླམ་ཞེས་པའང)གྱིས་ཁྱེར། །སྣོད་སྤྱད་སོགས་ལ་ཆགས་པའི་གཡའ། །རླམ་ཁྱེར་ཧམ་པས་ཁྱེར་བ་སྟེ། །རླན་བཅིར་ཆུ་བཙིར་རླུགས་པ་དང༌། །རླུབས་པ་གཉིས་ནི་ལུག་པ་སྟེ། །ཟས་མ་ཞུ་བར་ཕྱིར་བྱུང་བ། །རླག་མོ་ཉོན་མོངས་མིང་ཉིད་དང༌། །རླིངས་དང་རླིབས་ནི་རྒྱ་ཆེ་བ། །རླིད་བུ་པགས་པ་སྦུབས་བཤུས་ཏེ། །རློ་བ་འཕྱང་བ་རློང་དུ་གྱུར། །བརྟན་པ་ཐོབ་པའི་དོན་ཉིད་དང༌། །རླུང་གཡོར་གྲུ་ཡི་དར་པོ་ཆེ། །རླུབས་ནི་ཁུང་བུ་ར་རྐྱང་ངོ༌། །
    བརླ་སྐྱེས་དང་ནི་བརླ་བྱུང་གཉིས། །རྗེ་འུའི་རིགས་དང་བརླན་པོ་ནི། །ཚུབ་མོ་བརླམས་པ་ཡིད་བསྐྱོད་པ། །བརླང་ཆེས་པ་ནི་བརླབ་ཆེ་བ། །བརླང་མོ་བུད་མེད་གཏུམ་མོ་དང༌། །བརླང་པོ་རྩུབ་མོའམ་རྩིང་པོ་དང༌། །བརླ་བརྙན་སྣོན་པ་བརླིང་བ་ནི། །དུལ་བའམ་བརྟན་པ་བས་འཕུལ་བརླའོ། །
ལ༽  ལ་འུར་མྱུར་དུ་ལ་གོར་ནི། །མགྱོགས་པའམ་སྐྱེན་པའི་མིང་ཡིན་ལ། །ལ་བ་ཆགས་སུ་མ་བཅགས་ཤིང༌། །སྤུ་དང་བཅས་པའི་སྣམ་བུ་དང༌། །ལྭ་ནི་དར་ཟབ་བྱེ་བྲག་པ། །ལ་ཟླས་པ་ནི་ཐག་བཅད་པ། །ལ་ཟློ་བ་ནི་ཐག་གཅོད་པའམ། །མཐའ་འགེགས་པ་དང་ལ་གཅན་པ། །ལ་ཡི་ཚུགས་པའམ་ཤོ་གམ་པ། །ལ་ཉེ་མཚན་མ་ལན་པ་ཉེས། །ལག་གི་བླ་ནི་ལས་དེ་དང༌། །དེ་ལ་བསྐོས་པའི་ལས་དཔོན་ཏེ། །ལག་ཉ་བྱིན་ལེན་མ་བྱས་(ཉེ་བའི་སྟ་གོན་ཟིན་པའི་ཟས་ལ་དགེ་སློང་གིས་ལག་རེག་པ)པའི། །ཟས་ལ་རེག་པའམ་ལེན་པའི་མིང༌། །ལག་པ་བསྙལ་ནི་ལག་བཀྲུས་པ། །ལག་གཟུང་སྒོ་ལུང་ལག་ཏུབ་(ལག་ཐུབ་ཀྱང)ནི། །མགྱོགས་པ་ལན་ཀན་ཁ་ཁྱེར་རམ། །སྟེགས་བུའམ་པུ་ཤུ་ལན་བུ་དང༌། །ལན་ཚར་བུད་མེད་སྐྲ་ཡི་མིང༌། །ལན་བོན་ལན་སློན་པ་དང་ནི། །ལན་གླན་པ་ཉིད་ལན་འཇལ་དང༌། །ལན་ལྡོན་པ་ནི་ལན་འདེབས་པ། །ལག་ཕྱི་བ་ནི་རྣག་གཟན་མིང༌། །ལག་ལྕིབས་ལག་པའི་དྲི་མ་ནི། །གཞན་ལ་འགོས་དོགས་བྱེད་པའི་ལྕིབས། །ལག་སྦྲེང་སློང་མོ་ལག་ཉལ་ནི། །བརྒྱ་བྱིན་ཕྱག་མཚན་རྡོ་རྗེ་ཡིན། །ལག་པོད་ལག་ཚབ་ལ་དུ་(ལ་ཐུ་ཟེར་བའང་སྣང་སྟེ་བག་ཕྱེ་དང་རྫས་བརྒྱད་སོགས་སྦྱར་བའི་ཁ་ཟས་ཁྱད་པར་ཅན་ཞིག་ཡིན་པར་བཤད་དོ)ནི། །འཁུར་བ་ལྟ་བུའི་ཁ་ཟས་དང༌། །ལག་པོད་ཀྱི་ནི་ལས་ཞེས་པ། །མང་པོས་ལག་རུབ་བྱས་པ་འམ། །ཡང་ན་གླ་ཆ་མི་ལེན་པར། །ལག་ནུས་ཀྱིས་ནི་བྱས་པའི་ལས། །ལམ་གོལ་ལམ་ལོག་ལོང་གཏམ་དང༌། །ལབ་ལོབ་གཉིས་ཀ་གང་བྱུང་དུ། །སྨྲ་བའི་དོན་མེད་གཏམ་གྱི་མིང༌། །ལིག་ཤི་ཝིར་ནི་ཛཱ་ཏི་སྟེ། །སྣ་མའི་མེ་ཏོག་ལི་ཁ་ར། ། བུ་རམ་ལྦུ་བ་(བུ་རམ་རློན་པའི་རྡོག་པོ་ཡིན་ཅིང་འདི་ལ་ཤ་ཁ་ར་དང་ཀ་ར་ཡང་ཟེར)རྡོག་པོའི་མིང༌། །ལིངས་པ་རྔོན་པ་ལིངས་བཏབ་ནི། །རི་དྭགས་བདའ་བ་ལིང་གིས་བོར། །རིལ་གྱིས་བོར་བ་ལུས་སྐྱོབ་ཁྲབ། །ལུང་བོང་བ་ལང་ལེ་བརྒན་ནི། །མདོག་(དར་དམར་པོ་ཡང་)དམར་ལེ་བརྒན་རྩི་བལ་གུམ། །ལིམ་ལོག་དང་ནི་ལོག་གཞལ་གཉིས། །དྲིན་ལན་ལོག་པར་འཇལ་བ་དང༌། །ལུགས་ཀྱི་སྤྱན་པ་ཁྲིམས་བདག་སྟེ། །ལོགས་སྐྱེས་ནུ་མ་ལོངས་པ་ནི། །ཆགས་པས་ཀུན་བསླངས་སྒེག་ཆོས་མིང༌། །ལེ་ལག་ལེ་ཚན་ལོས་ངེས་པར། །ལེའུ་གློན་ནི་ལན་ལྡོན་པ། །ལོ་ཐང་ཁྲལ་བོགས་ལོང་བུ་ནི། །ཤིང་ཏོག་ལོག་པོ་འདམ་པ་པོ། །ལོག་པར་ལྟུང་བ་ངན་འགྲོ་ལ། །ལོ་ཆུན་ལྷན་པ་ལེབ་མོ་འམ། །ལོ་མ་མང་པོའི་ཆུན་པོ་སྟེ། །ལོབས་པ་ཤེས་པ་ལ་ཉིད་དོ། །
ཤ༽  ཤ་ཀོན་ཞུགས་ནི་འཁོན་ཡོད་པ། །ཤ་དག་ཤ་སྟག་ཤ་ཆགས་པ། །བབ་ཐོབ་ཡོད་པའམ་བློར་ཡོད་པ། །ཡང་ན་མཐུག་པའམ་བརླིང་བའི་དོན། །ཤཱཀྱ་ནུས་པའམ་ཕོད་པའི་རྒྱུད། །ཤ་ཐང་བ་ནི་ཤ་ཟད་པ། །ཤ་ལག་གཉེན་སྦྱོར་ཤིང་ཐགས་ནི། །ཁང་པའི་ལྕོག་དང་ཅོག་ཙེའི་མིང༌། །ཤིང་ང་དཔུང་བཅད་དགེ་སློང་མའི། །ནུ་མ་འགེབས་པའི་གོས་ཀྱི་མིང༌། །ཤེས་ཉེན་(བཤེས་གཉེན་ཡང)ཡོན་ཏན་ཤིཾ་ཤ་པ། །ཨ་ཀ་རུ་འམ་དྲི་ཉལ་དང༌། །ཤིང་མཐུན་པ་ནི་ཤིང་འཐུ་མཁན། །ཤིག་ཤིག་ལྷོད་པ་ཤིན་ཏེ་མ། །སྙིགས་མའམ་ཆུད་ཟ་བ་དང་ནི། །ཉམ་ཆུང་བ་དང་མཐུ་ཆུང་བ། །ཤི་བི་ཀ་ནི་རོ་ཁུར་ཁྱོགས། །ཤིད་ནི་གཤིན་པོ་ལ་དམིགས་ནས། །བསྒྲུབས་པའི་དགེ་བ་ཤིད་ཟན་ནི། རོ་ཟས་དང་ནི་གཤིན་ཟས་ཏེ། །ཤད་ཀྱིས་སྦྱངས་ནི་ངག་འཇམ་པོས། །སྨྲ་བའམ་བསྐུལ་མ་འདེབས་པ་དང༌། །ཤར་བུ་དྲ་བ་ཤཱ་རི་ཀ །རི་སྐེགས་ཞེས་པའི་བྱ་ཡི་མིང༌། །ཤ་གོས་ནང་གོས་ཤ་འགག་ནི། །ཕུ་ཐུང་ཤཱ་ཝ་རི་རྔོན་པ། །ཤུར་བུ་སྐ་རགས་རིང་པོ་(ཞེང་ཆེ་ལ་སྲབ་ཅིང་ལེབ་པ་ཞིག་གོ)དང༌། །ཤུར་བུ་ཁྲེའུ་ཞེས་པ་(སྐུད་པ་ཁྲ་བོ་ལས་བཏགས་པ་བུག་མིག་ལྔའམ་དྲུག་རིམ་དུ་བཏོད་པ་ཞིག་གོ)ནི། །སྐ་རགས་ཐུང་ངུ་ཤུབ་བུར་སྨྲ། །ཞེས་པ་ཁ་རོག་པར་སྨྲ་བ། །ཤེད་མཐུན་གྲོགས་པོ་ཤེ་མུན་ནི། །མུན་པའི་ཁང་པའམ་བཙོན་ཁང་མིང༌། །ཤུན་པ་པགས་པ་ཤོབ་བེ་རྫུན། །ཤོབ་ནི་རྫུན་དང་ཁྲལ་གྱི་མིང༌། །ཤུག་ནུར་ཞེས་པ་གླལ་བ་དང༌། །ཤུད་པ་འབྱིལ་བའམ་ཉིལ་བ་སྟེ། །ཤང་ཚེ་འུ་སུ་ཤ་གཅིག་པ། །བློ་གཅིག་པ་སྟེ་ཡིད་མཐུན་པ། །ཤས་ཙམ་ཉུང་ཟད་ཤས་བཟང་བ། །རྒྱུ་དག་བཟང་དང་ཤ་བལ་ནི། །ས་དྲེགས་(ས་གཞི་བ་ཚྭ་ཅན་ལ་སྐྱེས་པའི་དཀར་ཤ་ལྟ་བུ)ཞེས་པའི་ཤ་མོའོ། །ཤང་ལང་རལ་གྲི་རིང་པོ་དང༌། །ཤེད་བདག་གང་ཟག་ཤེད་བུ་དང༌། །ཤེད་ལས་སྐྱེས་གཉིས་མི་སྤྱིའི་མིང༌། །ཤེད་དབྱེ་མཁས་པ་བརྡ་དོན་ལ། །བྱང་བའི་མིང་དང་ཤེད་ནི་ཡིད། །སྨྲ་བར་བྱ་དང་སྟོབས་སམ་ཤུགས། །ཤེད་མ་བྱེ་བ་བརྡ་ཡི་དོན། །འབྱེད་མི་ཤེས་པའམ་བྱིས་པའི་མིང༌། །ཤེན་པ་(བཤེན་པ་དང་གཤན་པའང་སྣང)བཤན་པའམ་མྱུར་བ་དང༌། །ཤན་པ་གྲུ་པ་ཤལ་བ་ནི། །རྨོས་ཤུལ་སྙོམ་བྱེད་ཤིང་གི་མིང༌། །ཤེས་པ་ཅན་ནི་མུ་སྟེགས་པ། །ཤེན་ཏེ་མ་ནི་ངན་པ་དང༌། །ཤོར་བ་བཀྲབས་པ་ཤོ་གམ་པ། །ཡུལ་གྱི་ཚུགས་པ་ཤ་རྐྱང་ངོ༌། །
    གཤུང་བ་ཤུབ་བུས་སྨོད་པའམ། །ཡང་ན་ངོས་ཀྱི་སྐྱོན་བརྗོད་པ། །གཤེ་བ་སྤྱོ་བའམ་སྐུར་འདེབས་མིང༌། །གཤའ་མ་བདེན་པའམ་ཡང་དག་དང༌། །གཤེན་རབ་བོན་སྟོན་གཤོར་ནི་སྣོད། །སྤྱི་དང་བྱེ་བྲག་ཐོད་པའི་མིང༌། །གཤོར་བ་རྩུབ་པའམ་གཟིངས་པ་དང༌། །གཤོས་(བཤོས་ཀྱང)ནི་འཁྲིག་པ་གས་འཕུལ་ཤའོ། །
    བཤང་གཅི་རྟུག་གཅིན་བཤང་ལམ་རྐུབ། །བཤངས་པ་བཤང་བ་དོར་བ་དང༌། །བཤུག་པ་སློང་མོ་བསླང་བ་དང༌། །བཤུང་བ་སྨོད་པའམ་དམའ་འབེབས་པ། །བཤུལ་ནི་ལམ་མམ་སྒལ་པ་དང༌། །བཤལ་ཕར་ནི་ཚུར་དྲུད་པའི་དོན། །བཤའ་ཚེ་(ཏི་ཚ་ཡང་ཟེར)ཞ་ཉེ་དཀར་པོ་སྟེ། །བཤོད་ནི་ཞོལ་ལ་བཤོངས་ནི་སྡིངས། །བཤེས་ཀྱི་ཁེ་འདོད་ཅེས་པ་ནི། །ཆོས་ཀྱི་ཞར་ལ་འཇིག་རྟེན་གྱི། །ཁེ་འདོད་པ་དང་བཤོར་བ་སྣོད། །བཤོལ་འདེབས་ཕྱི་བཤོལ་བྱེད་པ་དང༌། །བཤོས་ནི་ཞལ་ཟས་བས་འཕུལ་ཤའོ། །
ས༽  སག་རྩ་སྐྱེལ་ནི་དམ་བཅའ་བརྟན། །སད་པ་(ཉམས་སད་པ་སྟེ་གཉིད་དང་བག་ཆགས་སད་པ་ཡང་ངོ)བརྟག་པ་ས་འཁྲུ་བ། །ཕག་ཉན་པ་འམ་བྱ་ར་པ། །ཡང་ན་མེལ་ཚེ་བ་ཡི་མིང༌། །སར་མི་བང་ཕྱིན་སིམ་ནི་བདེ། །སུག་པ་ལག་པའི་མིང་ཡིན་ཅིང༌། །སྐབས་འགར་རྐང་པ་ལ་ཡང་འཇུག །སེར་རྩའི་གོས་ནི་གསེར་ཤིང་གི །རྩྭ་ཡི་ཡལ་ག་ལས་བྱུང་བའམ། །ལྷ་ཡི་ཤིང་ལས་བྱུང་བའི་གོས། །སེལ་པོ་(ལྕི་བ་སོགས་འཁུར་རྒྱུའི་སྣོད)སྣོད་དང་སུན་ཅི་ཕྱིན། །རང་གིས་རང་ཉིད་སུན་འབྱིན་པ། །ས་ཧ་ཀ་ར་ཨ་མྲ་དང༌། །སཱ་ལ་སྤོས་དཀར་ཤིང་གི་མིང༌། །ས་དགའ་ཀུ་མུད་ས་བོན་མཛོད། །པདྨའི་ལྟེ་བ་ས་གཤིན་པོ། །འབྲུ་ཀུན་ལེགས་པར་བསྐྱེད་པའི་ས། །སང་ཕོད་ལོ་ནི་རྗེས་མ་དང༌། །ས་ལེ་སྦྲམ་ནི་གསེར་གྱི་མཆོག །ས་ལུ་(འབྲས་མཐུག་པོ་ཆེ་སྟེ་བཙོས་ནས་སུམ་འགྱུར་དུ་འཕེལ་བའོ)འབྲས་དང་སུ་ར་ཆང༌། །སུ་ལུ་ཀ་ནི་འབྲུའི་ཆང་དང༌། །སུག་ཏ་བཅོས་པའི་ཆང་གི་མིང༌། །སོ་སྟོར་སོ་ཟིང་སོན་པ་ནི། །ཕྱིན་པའམ་འབྱོར་པ་སར་པ་དག །གསར་པ་སོམ་ཉི་ཐེ་ཚོམ་དང༌། །སོ་ཚིས་(སོ་ཚིགས་ཀྱང)ཞེས་པ་འཚོ་ཐབས་དང༌། །སོ་ནམ་སེང་མ་ལན་ཀན་མིང༌། །སེག་རྡར་ལྕགས་རྡར་སེལ་གྱིས་དག །སྐྱོན་གྱིས་དག་དང་སུང་ནི་རྙིངས། །ས་ཐམས་ཞེས་པ་སའི་དོང་དང༌། །ས་ཕག་ཕ་གུ་སོ་ཕག་ནི། །སོ་བཏང་བ་ཡི་ཕ་གུ་སྟེ། །སར་ཅན་གཤེར་ཆེ་བ་ཉིད་དང༌། །སོ་གསོད་པ་ནི་དབེན་པའི་མིང༌། །སེམས་འཁོལ་བ་ནི་དགའ་བ་དང༌། །སེར་རྨེ་སེར་སྣ་སེམས་སྙ་བ། །བརྒྱལ་བའི་མིང་དང་སོ་འཚག་འཛོམ། །སེ་མོ་དོ་དང་མཆོད་ཕྱིར་ཐོགས། །རིན་པོ་ཆེ་དང་རུས་པ་ལས། །བྱས་པའི་ཁྱད་པར་མ་གཏོགས་པ། །གཉིས་ཀ་དོ་ཤལ་ཕྱེད་པ་སྟེ། །སེ་རལ་ཁ་ཡང་དེ་ཉིད་དོ། །སྲ་རྐྱང་ཞེས་པ་ཆོས་གོས་གསུམ། །ཕྲུགས་གཅིག་ཙམ་ལ་མཚམས་ནང་དེའི། །དགེ་འདུན་ཀུན་གྱི་བྱིན་རླབས་དག །ཆགས་པའི་དོན་དང་སྲ་སྲེ་སྡིག །སྲད་བུ་སྐུད་པ་སྲོ་གང་དང༌། །བསྲོ་ཁང་དང་ནི་སྲ་སྒོང་གསུམ། །ཁྲུས་དང་སྐུ་མཉེ་དྲིལ་ཕྱིས་མེ། །སྟན་རྣམས་ཀྱི་ནི་མིང་ལ་འཇུག །སྲིལ་ནི་སྲོག་ཆགས་མུག་པ་དང༌། །སྲིན་གྱི་མེ་ནི་འབུ་སྲིན་གྱི། །ཚོགས་སམ་སྡོམ་དང་འདྲ་བའི་འབུ། །སྲེ་མོ་མི་དྲེད་སྲེ་མོང་ནི། །ནེའུ་ལེ་དང་སྲིའུ་བུ་ཆུང༌། །སྲི་ནི་མཐར་བྱེད་ཀྱིས་ཟ་བའི། །ལམ་སྲོལ་བྱ་བ་སྲི་ཞུ་ནི། །དྲིན་བསམ་བཀུར་སྟི་བྱེད་པའི་མིང༌། །སྲེ་བོ་(སྤུ་མདོག་དམར་སྨུག་ལྟ་བུ)ཁྲ་བོ་སྲིབས་པ་ནི། །བསྒྲིབས་པའམ་གྲིབ་རི་མཚན་མོ་དང༌། །སྲེལ་བ་འཛིན་ཅིང་སྐྱོང་བའི་མིང༌། །སྲིང་མོ་ནུ་མོ་སྲེག་ཟ་མེ། །སྲོ་ཤི་བ་ནི་དཔའ་ཞུམ་པའམ། །ནུས་སྟོབས་ཉམས་པ་སྲུལ་ནི་རུལ། །སྲོད་འཇིངས་ས་སྲིབ་པ་དང་ནི། །སྲོལ་གོང་རྐེ་འམ་མགྲིན་པའི་མིང༌། །སླ་ནི་མིག་གིས་བལྟ་བ་དང༌། །སླགས་པ་བཀོད་པའམ་བཀླགས་པ་དང༌། །སྐྱོན་བྱུང་བ་དང་གཏད་པ་དང༌། །ཉེན་པ་སོགས་ཡིན་སླད་ཚ་(སླད་ཙ་ཡང)ནི། །མི་གཙང་བའམ་བཤང་བའི་མིང༌། །སླད་བཞིན་ཕྱི་བཞིན་སླད་རོལ་ནི། །ཕྱི་རོལ་སླས་ནི་བཙུན་མོའི་འཁོར། །སླེ་འདམ་མཚན་མ་ཆད་པ་དང༌། །སླེ་བ་ཡན་ལག་སྐྱོན་ཅན་ཏེ། །སླེ་ཡོན་བློ་སེམས་གྱ་གྱུ་ཅན། །སློང་ཕོར་ལྷུང་བཟེད་སློན་ནི་སྦྱོར། །སློབ་པ་འབུལ་བ་སློན་པ་ནི། །སྐྱུགས་པ་སློས་པ་ཟློས་པ་དང༌། །སློག་པ་(སླག་པ་ཡང)པགས་པའི་གོས་ཀྱི་མིང༌། །སླུ་གུ་སྣོད་ཆུང་ས་རྐྱང་ངོ༌། །
    གསང་ཁུང་བཤང་ལམ་གསག་གསིར་ཏེ། །བང་ཁ་རྒྱུགས་ནས་མཆོངས་པ་དང༌། །གསར་བསྟོད་གསར་པ་གསས་མོ་ནི། །ལྷ་འདྲེའི་ལུས་གཡར་བུད་མེད་མིང༌། །གསུག་པ་རྔན་པ་གསེག་ཤང་དང༌། །གསིལ་བྱེད་གཉིས་ནི་འཁར་གསིལ་མིང༌། །གསུད་པ་སྒྲེགས་པ་གསུས་པ་ནི། །ལྟོ་བའི་གྲོད་པ་གསོ་རས་ནི། །སོ་མ་ར་ཛའི་གོས་ཧྲུལ་ལམ། །གསོ་མས་བཏགས་པའི་རས་ཀྱི་མིང༌། །གསོག་ནི་སྙིང་པོ་མེད་པ་དང༌། །གསོབ་ནི་ཚུགས་མི་ཐུབ་པ་སྟེ། །གཉིས་ཀ་ཡང་ནི་བསླུ་བའི་དོན། །གསོང་པོར་སྨྲ་ནི་སྔར་སྨྲ་བའམ། །དྲང་པོར་སྨྲ་དང་གསོ་མ་(སོ་མ་ཡང)ནི། །གསར་པ་གསེག་མ་རྡོའི་དུམ་བུ། །གསུས་འཕྱང་རྔ་མོང་གསིག་པ་ནི། །ལུས་གསིག་པ་སྟེ་སྤྲུག་པ་དང༌། །གསོར་བ་ཨང་གསར་བྱེད་པ་དང༌། །གསོད་པོ་ལེགས་པ་གསེར་ཞལ་ནི། །ཞལ་རས་གསེར་སྐྱེམས་ཆང་ལྟ་བུའི། །ཞེ་སའི་ཚིག་སྟེ་གས་འཕུལ་སའོ། །
    བསམ་བསེའུ་ལུས་ཀྱི་སྣོད་དྲུག་གི །ཡ་གྱལ་ཁུ་བའི་སྣོད་ཡིན་ལ། །བསེ་ཁ་སྒོ་ནི་ཤ་ར་བྷའམ། །སེངྒེ་རྐང་པ་བརྒྱད་པའི་མིང༌། །བསེལ་བྱེད་ལམ་སྐྱེལ་བསེལ་བ་ནི། །སྐྱེལ་མའམ་འཇིགས་པ་ལས་སྐྱོབ་པ། །བསུང་ནི་དྲི་ཞིམ་བསེར་བུ་དང༌། །བསེར་མ་གཉིས་ནི་རླུང་གི་མིང༌། །བསོད་པ་བཟང་པོའམ་ལེགས་པ་དང༌། །བསོད་ཉམས་པ་ནི་འདོད་པ་ལ། །ལྷག་པར་སྤྱོད་དང་བསེན་པ་ནི། །སེམས་ལ་བཅགས་ཤིང་མཛའ་བའི་མིང༌། །བསེན་ཁུས་པ་ནི་གཉེན་བསླུས་པ། །བསུག་པ་དང་ནི་བསུབས་པ་གཉིས། །ཕུར་དང་མཉེ་བའི་དོན་ཡིན་ཅིང༌། །བསོལ་དང་བསོང་པོ་འགྲོགས་བདེ་བ། །བསྲི་བ་མེད་ནི་བརྩམ་པ་མེད། །བསྲིང་བ་རིང་བའི་དོན་ཉིད་དང༌། །བསྲིངས་པ་བསྐུར་དང་སྤྲིངས་པ་དང༌། །བསྲེལ་བ་འཆང་བའམ་ཚགས་བྱས་སམ། །དོ་དམ་བྱས་དང་ཡོད་པའི་དོན། །བསྲིས་རྨེ་སེར་སྣ་བསླན་པ་ནི། །བསྡུས་པའམ་ཕྱོགས་གཏོགས་བས་འཕུལ་སའོ། །
ཧ༽  ཧ་ལ་བོང་ང་ནག་པོ་དང༌། །ཧ་ལོ་ལྕམ་པ་ཕོ་རིགས་ཏེ། །ཧད་པོར་གློ་བུར་ཧགས་ཞེས་པ། །བུ་རམ་ལྦུ་བའི་ཕྱེ་མ་ནི། །རྡོག་པོར་མ་བྱས་པ་ཡི་མིང༌། །ཧབ་ཤང་མཚེའུ་(ཧབ་ཤ་ཙིའི་ཡང)དབང་ལག་དང༌། །ཧམ་ཡུ་ང་རྒྱལ་ཧོར་ཁོངས་ནི། །བར་བར་ས་སྟོང་ལུས་པའི་མིང༌། །ཧང་རལ་ཧང་ཚང་ཧང་བུག་སོགས། །བསྒྲིག་ཏུ་མི་རུང་བ་དང་ནི། །ཡང་ན་བར་ན་སྐྱོན་ཞུགས་པའམ། །ཀླན་ཀ་ཞུགས་པ་སོགས་ལ་འཇུག །ཧོར་འདྲ་ཞེས་པ་ཆེན་པོའི་བཀས། །དཔྱ་ཁྲལ་བསྡུ་བའི་མངག་གཞུག་པ། །ཧྲལ་པོ་འཆལ་བའམ་འདོད་ཞེན་ཅན། །ཧྲིལ་པོ་རིལ་པོ་ཧྲུལ་ནི་རུལ། །ཧ་ཤང་(རྒྱ་ནག་སྐད་ཡིན)བཙུན་པ་ལྷད་པ་ནི། །བྱི་བ་ལྷག་རོལ་ཟས་ལྷག་དང༌། །ལྷ་བ་རུས་པའི་ནང་གི་ཞག །ལྷགས་པ་གཏད་པ་ལྷ་འབངས་གཡོག །ལྷས་བསྐོས་དབང་ཐང་ལྷོགས་པ་ནི། །བསྡུས་པའམ་འཐུ་བ་བླངས་པའི་མིང༌། །ལྷ་ང་པུས་མོ་ལྷུམས་ནི་མངལ། །ལྷག་གནས་སྟ་གོན་ལྷམ་པ་དབྱིབས། །གྲུ་བཞི་པ་དང་ལྷུར་ལེན་པ། །དང་དུ་ལེན་པ་ཧ་ཉིད་དོ། །
ཨ༽  ཨ་ལྕི་ཞེས་པ་ཕའི་མ་དང༌། །ཨ་ནུ་བྱིས་པ་ཨ་ར་བ། །ཇག་པའི་མིང་དང་ཨེ༌རཎྜ། །དན་རོག་ཡིན་ཅིང་ཨརྫ་ཀ །ལྕམ་པ་མ་ནིང་རིགས་ཀྱི་མིང༌། །ཨ་འཐས་ཞེན་པ་ཆེ་བ་དང༌། །ཨ་ཙ་མ་ནི་སྙིང་རྗེའི་ཉམས། །ཨར་མོ་ནིག་ནི་སྟན་རིང་པོ། །ཨེན་ཙམ་ཡུད་ཙམ་མམ་ཕྲན་བུ། །ཨ་བ་ལེ་བ་གདུང་བ་དང༌། །ཞེན་པ་སོགས་དང་ཨོང་དོ་འཕོངས། །ཨན་ནི་རྒྱབ་རུས་དང་པོ་དང༌། །ཨན་སྟོང་ཚིགས་པ་དང་པོའི་མིང༌། །ཨང་འགའ་རག་ནི་རྟོགས་ལྡན་གྱི། །དོར་མའི་མིང་དང་ཨི་ཐི་བ། །སྙིང་པོའི་དོན་དང་རྣལ་མ་ཡིན། །ཨེ་ལའི་འདབ་ནི་ཀླུ་རྒྱལ་དང༌། །ཨ་ཏི་ཤ་ནི་ཕུལ་བྱུང་ལ། །ཨ་ཧོ་རྨད་དུ་བྱུང་བ་སྟེ། །ཨེ་མ་ཧོ་ནི་ངོ་མཚར་བ། །ཨ་རོག་ཁྱ་ནི་ནད་མེད་པར། །གྱུར་ཅིག་ཅེས་པ་ཨ་ཉིད་དོ།། །།
    སྨྲས་པ།
གཙུག་ལག་གཞུང་བརྒྱའི་མཛོད་ཀྱི་སྒོ་འཕར་བརྒྱ། །འབྱེད་བྱེད་གསར་རྙིང་བརྡ་ཡིག་ལྡེ་འཕྲུལ་འདི། །
དོན་གཉེར་དག་པའི་སྣང་བ་དང་འགྲོགས་པའི། །རྣམ་དཔྱོད་ལྡན་ལ་མཁོ་བ་སྨོས་ཅི་དགོས། །
མཁས་པར་རློམ་པའི་སྨིན་མ་གཟེངས་བསྟོད་ཀྱང༌། །ལོག་རྟོག་འགྲིབ་ཀྱིས་བློ་མིག་ཆེར་ཉམས་ཤིང༌། །
ཕྱོགས་ལྷུང་མུ་ཅོར་སྒྲོག་ལ་དཔའ་རྣམས་ཀྱི། །མིག་སྔར་མི་འབབ་ཕལ་ཆེར་ཀླན་ཀའི་རྒྱུ། །
འོན་ཏེ་སྙིགས་དུས་མཚན་རངས་དང་འགྲོགས་ཀྱང༌། །གཟུར་གནས་ཉ་གང་ཟླ་བ་འགའ་མཆིས་ན། །
ཚུལ་འདིར་དགྱེས་འཛུམ་འོད་རླབས་ཅུང་ཟད་ཙམ། །གྲོལ་བའང་སྲིད་སྙམ་རེ་བའི་མིག་མི་འཛུམ། །
དེ་ཕྱིར་སྔོན་རབས་མཁས་པའི་ཐུགས་མཛོད་ལས། །བྱུང་བའི་བརྡ་དོན་རྣམ་མང་ནོར་བུའི་རིགས། །
ཀཱ་ལིའི་རིམ་པར་ཕྱོགས་བསྒྲིགས་སྲད་བུ་ལ། །བདག་བློ་སོར་མོའི་འཕྲུལ་གྱིས་སྤེལ་བ་འདི། །
རྒྱ་བོད་མཁས་པའི་གཞུང་དོན་ལ་བལྟ་བའི། །སྐྱེས་སྦྱངས་བློ་གྲོས་མིག་དཀྱུས་ཆེས་ཕྲ་བ། །
རང་དང་སྐལ་མཉམ་གསར་བུའི་བློ་ཅན་གྱི། །རྣམ་དཔྱོད་མགྲིན་པའི་རྒྱན་དུ་མཁོ་འམ་སྙམ། །
དེ་ལྟ་བས་ན་ཚུལ་འདིའི་གྲུ་གཟིངས་ལ། །བརྟེན་ནས་རབ་འབྱམས་གཞུང་ལུགས་ཆུ་གཏེར་ལས། །
དགོངས་དོན་ཡིད་བཞིན་ནོར་མཆོག་རབ་བླངས་ཏེ། །རང་གཞན་འདོད་འཇོའི་ཐབས་ལ་གཞོལ་བར་རིགས། །
འདིར་འབད་བསོད་ནམས་རབ་དཀར་ཟླ་ཟེར་གྱིས། །ཀུན་རྨོངས་མུན་པའི་གོ༌འཕང་རབ་བཤིག་སྟེ། །
ཤེས་བྱའི་རྣམ་གཞག་འཇོག་ལ་ཐོགས་མེད་པའི། །ཐམས་ཅད་མཁྱེན་པའི་རྒྱལ་སར་མྱུར་འཁོད་ཤོག། །    
    ཅེས་བརྡ་གསར་རྙིང་གི་རྣམ་གཞག་ལེགས་པར་སྟོན་པ་གསར་བུའི་ཉེར་མཁོ་ཞེས་བྱ་བ་འདི་ནི། བཀྲས་ལྷུན་དཀྱིལ་ཁང་གྲྭ་ཚང་གི་སློབ་དཔོན་རིན་པོ་ཆེ་ཨོ་རྫོང་པ་དཀའ་ཆེན་བློ་བཟང་བཟོད་པའི་ཞལ་སྔ་ནས་སྔོན་གྱི་བརྡ་ཡིག་ཐོར་བུའི་རིགས་རྣམས་ཕྱོགས་གཅིག་ཏུ་བསྡུས་ནས་ཀཱ་ལིའི་རིམ་པར་ཚིགས་བཅད་དུ་བསྒྲིགས་པ་འདི་ལྟ་བུ་ཞིག་གྱིས་ཤིག་ཅེས་བཀའ་གནང་བར་བརྟེན། རྒྱ་ཆེན་གནས་ལྔ་རིག་པའི་པཎྜི་ཏ་ཆེན་པོ་རྗེ་བཙུན་བླ་མ་ཝཱ་གིནྡྲ་གུ་ཎའི་ཞབས་རྡུལ་ལ་སྤྱི་བོས་རེག་པའི་ཆོས་མེད་སྙོམ་ལས་ཅན་གྱི་བཙུན་པ་རྗེ་དྲུང་ལྷུན་གྲུབ་བློ་ལྡན་དུ་འབོད་པས། ཐོབ་རྒྱལ་བླ་མ་རིན་པོ་ཆེ་ངག་དབང་སྙན་གྲགས་ཀྱིས་མཛད་པའི་བརྡ་ཡིག་པད་ཚལ་ཉིན་བྱེད་ཡོངས་རྫོགས་དང༌། །ཨ་ལག་ཤ་བསྟན་དར་བས་མཛད་པའི་བརྡ་ཡིག་བློ་གསལ་མགྲིན་རྒྱན་ནས་མཁོ་གནད་ཆེ་བ་ཕལ་ཆེར་ཕྱོགས་གཅིག་ཏུ་བཏུས། དེ་དག་ལ་མི་གསལ་བའི་རིགས་བརྡ་དག་གཞན་ནས་གང་རྙེད་ཀྱིས་ཁ་འགེངས་དང་བཅས་སྔ་མོ་ནས་ཕྱོགས་བསྒྲིགས་བགྱིས་ཏེ་ཕུལ་བར་དེ་འཕྲལ་པར་དུ་འགོད་པར་མཛད་འདུག་ཀྱང༌། མ་ཟིན་ལ་ཞུ་དག་ཞིབ་ནན་མ་སོང་བའི་རྐྱེན་གྱིས་དོན་གཉེར་ཅན་རྣམས་ལ་ཕན་ཐོགས་ཡོང་བའི་ངེས་པ་མི་འདུག་པར་བརྟེན། སླར་ཡང་རང་ཉིད་ནས་བརྡ་དག་ཕལ་མོ་ཆེ་དང་གོ༌བསྡུར་ཞིབ་འཇུག་གིས་དབྲི་བསྣན་བསྒྱུར་བཀོད་དང་འབྲེལ་བར་ཁུངས་དག་པར་བཅོས་པ་ལས། ཡིག་སྡེབས་དང་ཚིག་སྦྱོར་གྱི་དབང་གིས་ཅུང་ཟད་ངོས་འཛིན་མི་བདེ་བའི་བརྡ་རྙིང་གང་ཡིན་ལ་གསལ་བྱེད་ཀླད་ཀོར་(ཅན་ལ་ཡིག་འབྲུ་ནག་པོར་བཀོད་ཡོད)གྱི་རྟགས་མཚན་རེ་དང༌། མིང་གསར་རྙིང་རེས་འགར་ཡིག་ཐོབ་ཀྱི་དོགས་པ་མ་ཆོད་པའི་རིགས་ལ་ཀུར་རྟགས་ཅན་(ཡིག་ཆུང་དུ་བཀོད་ཡོད)རེ་བཀོད་དེ་ལེགས་པར་སྦྱར་བ་འདིས་ཀྱང་ལུང་དང་རྟོགས་པའི་བསྟན་པ་རང་གཞན་ཡོངས་ཀྱི་རྒྱུད་ལ་གསལ་བའི་རྒྱུ་བྱེད་ནུས་པར་གྱུར་ཅིག།། །། 
མཆན།     དག་ཡིག་འདི་བོད་གཞུང་ཤེས་རིག་དཔར་ཁང་ནས་དཔར་བསྐྲུན་མཛད་པའི་དེབ་གཟུགས་གཞིར་བཟུང་བསྒྲིགས་པའོ།།

༄༅། །སློབ་ཆུང་དག་ཡིག
བོད་རང་སྐྱོང་ལྗོངས་སློབ་གཞི་རྩོམ་སྒྱུར་ཁང་ནས་རྩོམ་སྒྲིག་བྱས།
ཟབ་ཡངས་ཡོན་ཏན་རྒྱ་མཚོའི་འཇིངས། །བགྲོད་པའི་གཟིངས་ཆེན་ཡི་གེ་སྟེ། །
རྟག་ཏུ་བརྩོན་འགྲུས་སྐྱ་འདེབས་ཀྱིས། །བརྡ་དག་ཕ་མཐར་མྱུར་དེངས་ཤིག །
ཀ༷་བ་ཀ༷་ར་ཀ༷་ཏོ་ར། །ཀ༷་ཅི་ཀ༷་མད་ཀ་རྐྱང་ཡིན། །དཀ༷འ་ལས་དཀ༷འ་ངལ་ད་དཀའ་དང༌། །བཀ༷འ་མོལ་བཀ༷འ་སློབ་བ་བཀའ་འོ། །ཡུར་བུའི་རྐ༷་ནི་ར་རྐ་དང༌། །གོས་ཀྱི་སྐ༷་རགས་ས་སྐ་ཡིན། །ལམ་སོགས་བཀ༷ག་པ་བ་བཀག་ལ། །ལོ་ཡི་སྐ༷ག་ནི་ས་སྐག་ཡིན། །སྣོད་སོགས་ཆུས་བཀ༷ང་བ་བཀང་དང༌། །རྐ༷ང་ལག་གཞི་རྐ༷ང་ར་རྐང་ངོ༌། །སྐ༷ད་རིགས་སྐ༷ད་ཆ་ས་སྐད་དང༌། །སྐ༷ས་འཛེག་སྐས་ལ་རྗེས་འཇུག་ས། །ཁ་ཡི་རྐ༷ན་ནི་ར་རྐན་ལ། །རྒྱུག་པས་བཀ༷ན་པ་བ་བཀན་ཡིན། །རྐང་ལག་སྐུ༷མ་པ་ས་སྐུམ་མོ། །ཁེབས་སོགས་བཀ༷བ་པ་བ་འཕུལ་དང༌། །གནས་སྐ༷བས་སྐ༷བས་འཕྲལ་ས་སྐབས་ཡིན། །ཉི་མར་སྐ༷མ་པ་ས་སྐམ་མོ། །ཁ་དོག་དཀ༷ར་པོ་ད་དཀར་དང༌། །ནམ་མཁའི་སྐ༷ར་མ་ས་སྐར་ཡིན། །སྐ༷ལ་བཟང་ས་སྐལ་སྔོན་འཇུག་མེད།། དུས་ཀྱི་བསྐ༷ལ་པར་སྔོན་འཇུག་བ། །ཀུ༷་ཤུ་ཀུ༷་ཅོ་ཀ་རྐྱང་དང༌། །ལུས་ཀྱི་སྐུ༷་ནི་ས་སྐུ་ལ། །རྐུ༷་མ་རྐུ་བ་ར་རྐུ་ཡིན། །ཤིང་སོགས་བཀུ༷ག་པ་བ་བཀུག་དང༌། །ལྐུ༷གས་པ་དག་ནི་ལ་ལྐུགས་ཡིན། །སྐུ༷ད་པའི་སྐུད་ནི་ས་སྐུད་དོ། །རྫུན་རྐུ༷བ་རྐུ༷བ་སྟེགས་ར་རྐུབ་ཡིན། །བརྩི་བཀུ༷ར་བཀུ༷ར་བསྟི་བ་བཀུར་དང༌། །སྐུ༷ར་མ་སྐུ༷ར་བ་ས་སྐུར་ཡིན། །ལས་ཀ་སྐུ༷ལ་དང་སྐུ༷ལ་ལྕག་དང༌། །སྐུ༷ལ་སློང་བྱེད་སོགས་ས་སྐུལ་ལོ། །གཡག་ཀོ༷་ཕག་ཀོ༷་ཀ་རྐྱང་ངོ༌། །ལས་གནས་བསྐོ༷་གཞག་ས་བསྐོ་དང༌། །ས་རྡོ་རྐོ༷་བ་ར་སྐོ་ཡིན། །ཡིག་སྐོ༷གས་དག་ནི་ས་སྐོགས་དང༌། །ལྐོ༷ག་གཡོ་ལྐོ༷ག་གྱུར་ལ་ལྐོག་ཡིན། །སྣོད་སོགས་ཀོ༷ང་ཀོ༷ང་ཀ་ཀོང་དང༌། །ཚིག་རྐང་ཁ་སྐོ༷ང་ས་སྐོང་ཡིན། །འབྱོར་ཐོ་བཀོ༷ད་དང་བཀོ༷ད་སྒྲིག་སོགས། །བ་བཀོད་ཡིན་པ་ཤེས་པར་བྱ། །ལམ་བུ་ཀྱ༷ག་ཀྱོག་འཕུལ་མེད་དང༌། །སྣོད་སོགས་བཀྱ༷ག་པར་བ་ཡི་འཕུལ། །མི་གཙང་སྐྱ༷ག་པ་ས་སྐྱག་ཡིན། །སྐྱ༷་རེངས་སྐྱ༷་བར་མགོ་ཅན་ས། །ས་ཆ་ཀྱོ༷ང་ཀྱོ༷ང་ཀ་ཀྱོང་དང༌། །རྐང་ལག་རྐྱོ༷ང་དང་གདན་རྐྱོ༷ང་གདན། །ར་རྐྱོང་ཡིན་པ་ཤེས་པར་བྱ། །དྲིན་གྱིས་སྐྱོ༷ང་བ་ས་སྐྱོང་ངོ༌། །གཞན་དུ་སྐྱེ༷ལ་བ་ས་སྐྱེ༷ལ་ལོ། །ཁེར་རྐྱ༷ང་རྐྱ༷ང་པོ་ར་རྐྱང་ཡིན། །ཐག་པས་བཀྱི༷གས་པ་བ་བཀྱིགས་སོ། །གཡར་བའི་སྐྱི༷ན་པ་ས་སྐྱིན་ཡིན། །དབུས་ཀྱི་དཀྱི༷ལ་ནི་ད་དཀྱིལ་ལོ། །སྐྱུ༷ག་བྲོ་སྐྱུ༷ག་མེར་ས་སྐྱུག་ལ། །བྲོ་བ་སྐྱུ༷ར་དང་གཡང་ལ་སྐྱུ༷ར། །ས་སྐྱུར་ཡིན་པ་ཤེས་པར་བྱ། །དཀྱུ༷ས་རིང་དཀྱུ༷ས་མ་ད་དཀྱུས་ཡིན། །སྐྱེ༷ས་མ་ལེགས་སྐྱེ༷ས་ས་སྐྱེས་དང༌། །རྒྱ་སྐྱེ༷ད་ཐོན་སྐྱེ༷ད་རྗེས་འཇུག་ད། །དངོས་པོ་སྐྱེ༷ལ་བ་ས་སྐྱེལ་ལོ། །ཆ་རྐྱེ༷ན་མཐུན་རྐྱེ༷ན་ར་རྐྱེན་ཡིན། །རྐང་པ་ཀྱོ༷ག་ཀྱོ༷ག་ཀ་ཀྱོག་དང༌། །རག་སྐྱོ༷གས་ཚལ་སྐྱོ༷གས་ས་སྐྱོགས་ཡིན། །རྒྱབ་སྐྱོ༷ར་ལག་སྐྱོ༷ར་ས་སྐྱོར་རོ། །ཉེས་སྐྱོ༷ན་གནོད་སྐྱོ༷ན་ས་སྐྱོན་ཡིན། །བཀྲ༷ག་མདངས་བཀྲ༷ག་རྩི་བ་བཀྲག་དང༌། །འཇིགས་སྐྲ༷ག་དངངས་སྐྲ༷ག་ས་སྐྲག་ཡིན། །ལུས་པོ་སྐྲ༷ངས་པ་ས་སྐྲངས་སོ། །ནད་ཀྱི་སྐྲ༷ན་ནི་ས་སྐྲན་ལ། །དངོས་པོ་བཀྲ༷མ་པ་བ་བཀྲམ་ཡིན། །སྐུད་པ་དཀྲི༷་དང་འགན་དཀྲི༷་བ། །ད་དཀྲི་ཡིན་པ་བློ་རུ་ངེས། །ཆུ་ལ་བཀྲུ༷ས་པ་བ་བཀྲུས་ཡིན། །ཁམ་སྡོང་སྐྲུ༷གས་སོགས་ས་སྐྲུགས་དང༌། །ཕན་ཚུན་དཀྲུ༷ག་པ་ད་དཀྲུག་ཡིན། །འོ་ཞོ་དཀྲོ༷ག་པ་ད་དཀྲོག་གོ །ཀླ༷་ཀློའི་ཀླ་ནི་ཀ་ཀླ་དང༌། །གླ༷་ཆ་གླ༷་རྩི་ག་གླ་འོ། །བླ༷་མ་བླ༷་མེད་བླ༷་སྲོག་ནི། །བ་བླ་ཡིན་པ་ཤེས་པར་བྱ། །གར་སླ༷འི་སླ་དང་ལས་སླ༷་པོ། །སླ༷་ང་ལ་སོགས་ས་སླ་དང༌། །རྐང་པའི་བརླ༷་ཤ་ར་བརླ་ཡིན། །ཀླ༷ད་ཀོར་ཀླ༷ད་པ་ཀ་ཀླད་དང༌། །རྗེས་མའི་སླ༷ད་དང་སླ༷ད་སྐྱོན་ནི། །ས་སླད་ཡིན་པ་ངེས་དགོས་སོ། །ལྷ་ཀླུ༷འི་ཀླུ་ནི་ཀ་ཀླུ་དང༌། །གླུ༷་གཞས་གླུ༷་དབྱངས་ག་གླུ་ཡིན། །བླུ༷་ཉོ་བླུ༷་ཡོན་བ་བླུ་དང༌། །གཞན་སེམས་སླུ༷་བ་ས་སླུ་འོ། །རི་ཀླུ༷ང་ཆུ་ཀླུ༷ང་ཀ་ཀླུང་དང༌། །རླུང་འཁོར་རླུ༷ང་ལངས་ར་རླུང་ངོ༌། །ཡི་གེ་ཀློ༷ག་པ་ཀ་ཀློག་དང༌། །གློ༷ག་བརྙན་ལ་སོགས་ག་གློག་གོ །མགོ་རྟིང་སློ༷ག་དང་ས་སློ༷ག་པ། །ས་ལ་ལ་བཏགས་ཡིན་པར་ངེས། །
    ཁ༷་བ་ཁ༷་མཆུ་ཁ་རྐྱང་ཡིན། །ལག་གི་འཁ༷ར་རྒྱུག་འ་འཁར་དང༌། །མཁ༷ར་རྫོང་མཁར་ནི་མ་མཁར་རོ། །རྫ་མཁ༷ན་ཡིག་མཁ༷ན་མ་མཁན་དང༌། །དྲི་བཟང་འཁ༷ན་པ་འ་འཁན་ཡིན། །བལ་སོགས་འཁ༷ལ་བར་འ་འཕུལ་དང༌། །ལུས་ཀྱི་མཁ༷ལ་མར་མ་འཕུལ་ཡོད། །འབྲུ་ཁ༷ལ་ཁ༷ལ་མར་འཕུལ་མེད་དོ། །ལྟག་ཁུ༷ང་ས་ཁུ༷ང་ཡང་འཇུག་མེད། །ལས་ཁུ༷ངས་འབྱུང་ཁུ༷ངས་ཡང་འཇུག་ཡོད། །རྐང་ལག་འཁུ༷མ་པ་འ་འཁུམ་དང༌། །ཁུར་པོ་འཁུ༷ར་བ་འ་འཁུར་རོ། །གཏན་ལ་འཁེ༷ལ་བ་འ་འཁེལ་ཡིན། །མཁོ༷་བྱེད་མཁོ༷་འདོན་མ་མཁོ་འོ། །ཁོ༷ང་ཁྲོ་ཁོ༷ང་ཚོར་ཡང་འཇུག་མེད། །མངའ་ཁོ༷ངས་ཁོ༷ངས་གཏོགས་ཡང་འཇུག་ཡོད། །བདེ་བར་འཁོ༷ད་དང་ཡི་གེར་འཁོ༷ད། །འ་འཁོད་ཡིན་པ་ཤེས་པར་བྱ། །ཁོ༷་ར་ཁོ༷ར་ཡུག་འཕུལ་མེད་དང༌། །འཁོ༷ར་ལོ་འཁོར་བར་འ་འཕུལ་ཡོད། །མི་འཁྱ༷མ་སྤྲང་འཁྱ༷མ་འ་འཁྱམ་དང༌། །ཁང་པའི་ཁྱ༷མས་ལ་སྔོན་འཇུག་མེད། །ཆུ་སོགས་འཁྱི༷ལ་བ་འ་འཁྱིལ་ཡིན། །ལུས་པོ་འཁྱོ༷ར་བ་འ་འཁྱོར་རོ། །ཁ་དོག་ཁྲ༷་ཁྲ༷་ཁ་ཁྲ་དང༌། །ཕྲ༷་སྦོམ་ཕྲ༷་མོ་ཕྲ༷་ཞིབ་སོགས། །ཕ་ཕྲ་ཡིན་པ་ཤེས་པར་བྱ། །ཤ་ཁྲ༷ག་ཟུངས་ཁྲ༷ག་ཁ་ཁྲག་དང༌། །དཔུང་པའི་ཕྲ༷ག་པ་ཕྲ༷ག་དོག་ཅན། །ཕ་ལ་ར་བཏགས་ཡིན་པར་ངེས། །ཁྲ༷ལ་རིགས་ཁྲ༷ལ་པ་ཁ་ཁྲལ་དང༌། །ཕན་ཚུན་ཕྲ༷ལ་བ་ཕ་ཕྲལ་ཡིན། །སྐབས་འཕྲ༷ལ་འཕྲལ་ལ་འ་འཕུལ་ཡོད། །གར་སོགས་འཁྲ༷བ་པ་འ་འཁྲབ་དང༌། །གོ་ཆའི་ཁྲ༷བ་ལ་སྔོན་འཇུག་མེད། །གྲངས་ཀྱི་ཁྲི༷་སྟོང་ཁ་ཁྲི་དང༌། །ལས་ཀའི་འགན་འཁྲི༷་འ་འཁྲི་ཡིན། །འགོ་ཁྲི༷ད་སློབ་ཁྲི༷ད་རྗེས་འཇུག་ད། །འགྲམ་གྱི་འཁྲི༷ས་ལ་རྗེས་འཇུག་ས། །སྒྲིག་ཁྲི༷མས་རྩ་ཁྲི༷མས་ཁ་ཁྲིམས་སོ། །འཐབ་མོའི་འཁྲུ༷ག་ནི་ཁ་འཁྲུག་དང༌། །སློབ་ཕྲུ༷ག་བྱ་ཕྲུ༷ག་མིང་གཞི་ཕ། །ནོར་བ་འཁྲུ༷ལ་བ་ཁ་འཁྲུལ་དང༌།། འཕྲུ༷ལ་འཁོར་འཕྲུ༷ལ་ཆས་ཕ་འཕྲུལ་ཡིན། །དངོས་པོ་མཁྲེ༷གས་པོ་མ་མཁྲེགས་སོ། །ལྕགས་རིགས་ཁྲོ༷་དང་ཁོང་ཁྲོ༷་སོགས། །ཁ་ཁྲོ་ཡིན་ལ་སྔོན་འཇུག་མེད། །འོད་ཟེར་འཕྲོ༷་དང་འཕྲོ༷་བརླག་སོགས། །ཕ་འཕྲོ་ཡིན་ལ་སྔོན་འཇུག་འ། །གཞན་ནོར་འཕྲོ༷ག་པ་ཕ་འཕྲོ༷ག་དང༌། །གྲོད་ཁོག་འཁྲོ༷ག་པ་ཁ་འཁྲོག་ཡིན། །དུར་ཁྲོ༷ད་རི་ཁྲོ༷ད་དམངས་ཁྲོ༷ད་སོགས། ། ཁ་ལ་ར་བཏགས་ཡིན་པ་དང༌། །ལག་ཏུ་འཕྲོ༷ད་དང་འཕྲོ༷ད་བསྟེན་སོགས། །ཕ་འཕྲོད་ཡིན་ལ་སྔོན་འཇུག་འ། །
    གུ༷ས་པ་གུ༷ས་ཞབས་རྗེས་འཇུག་ས། །ཉམས་རྒུ༷ད་དར་རྒུ༷ད་རྗེས་འཇུག་ད། །གོ༷མ་བགྲོད་གོ༷མ་སྟབས་ཡང་འཇུག་མེད། །གོ༷མས་གཤིས་གོ༷མས་འདྲིས་ཡང་འཇུག་ཡོད། །གྲངས་གནས་གྱ༷་གཅིག་གྱ༷་གཉིས་ནས། །གྱ༷་དགུ་ལ་སོགས་གྱ་རྐྱང་ངོ༌། །རྒྱ༷་མཚོ་རྒྱ༷་ལྕོག་རྒྱ༷་ཁྱོན་དང༌། །རྒྱ༷་སྐྱེད་རྒྱ༷་ཕིབས་ར་མགོ་ཡོད། །གྲངས་ཀྱི་བརྒྱ༷་ལ་སྔོན་འཇུག་བ། །སློབ་གྲྭ༷་གྲྭ༷་པར་ཝ་ཟུར་ཡོད། །གྲ༷་རྒྱས་གྲ༷་སྒྲིག་སྙེ་མའི་གྲ༷། །པགས་སྤུའི་གྲ༷་ལ་ཝ་ཟུར་མེད། །སྐད་གྲ༷གས་སྙན་གྲ༷གས་ག་གྲགས་ཡིན། །ཞི་དྲ༷ག་དྲ༷ག་ཞན་ད་དྲག་དང༌། །མཐོ་དྲ༷གས་དམའ་དྲ༷གས་མང་དྲ༷གས་པ། །ཐལ་བའི་དྲ༷གས་ལ་ཡང་འཇུག་ཡོད། །བྲ༷ག་རྡོ་བྲ༷ག་ཕུག་བ་བྲག་ཡིན། །ཆུ་སོགས་གྲ༷ང་མོ་ག་གྲང་དང༌། །བགྲང་བྱའི་གྲ༷ངས་ལ་ཡང་འཇུག་ཡོད། །དྲ༷ང་པོ་དྲ༷ང་བཞག་ད་དྲང་དང༌། །ཟས་སོགས་དྲ༷ངས་པར་ཡང་འཇུག་ཡོད། །ཕོ་བྲ༷ང་བླ་བྲ༷ང་བྲ༷ང་ཁོག་སོགས། །བ་བྲང་ཡིན་པས་ཤེས་པར་བྱ། །གྲ༷ལ་བསྟར་གྲ༷ལ་རིམ་ག་གྲལ་དང༌། །ཐོག་གི་དྲ༷ལ་མ་ད་དྲལ་ཡིན། །ཁ་བྲ༷ལ་ལྷུ་བྲ༷ལ་བ་བྲལ་ལོ། །རིམ་གྲ༷ས་ལ་སོགས་ག་གྲས་དང༌། །རས་སོགས་དྲ༷ས་པ་ད་དྲས་ཡིན། །རལ་གྲི༷་གློ་གྲི༷་ག་གྲི་དང༌། །དྲི༷་བ་དྲི༷་མ་ད་དྲི་ལ། །ཡི་གེ་བྲི༷་རྒྱུ་བ་བྲི་ཡིན། །བསྐྱངས་པའི་དྲི༷ན་ནི་ད་དྲིན་ནོ། །སྤྱང་གྲུ༷ང་གྲུ༷ང་ནི་ག་གྲུང་དང༌། །སྐུ་དྲུ༷ང་དྲུ༷ང་ཡིག་ད་དྲུང་ཡིན། །སྒྲུ༷ང་གཏམ་སྒྲུ༷ང་དཔེར་ས་མགོ་ཡོད། །ཁྲོ༷ན་པ་བྲུ༷ས་པ་བ་བྲུས་དང༌། །ས་ལ་དྲུ༷ས་པ་ད་དྲུས་ཡིན། །བརྩོན་འགྲུ༷ས་འགྲུ༷ས་ནི་ག་འགྲུས་སོ། །མགྲིན་པའི་གྲེ༷་བ་ག་གྲེ་དང༌། །འཇལ་བྱེད་བྲེ༷་ནི་བ་བྲེ་ཡིན། །གྲོ༷་ཞིབ་གྲོ༷་མ་ག་གྲོ་དང༌། །དྲོ༷་སྐྱིད་དྲོ༷་པོ་ད་དྲོ་འོ། །ཟས་ཀྱི་བྲོ༷་བ་འཁྲབ་བྱའི་བྲོ༷། །བ་བྲོ་ཡིན་པས་མ་ནོར་ཅིག །གྲོ༷ག་རོང་གྲོ༷ག་མར་ཡང་འཇུག་མེད། །གྲོ༷གས་པོའི་གྲོགས་ལ་ཡང་འཇུག་ཡོད། །གྲོ༷ང་ཁྱེར་གྲོ༷ང་གསེབ་ག་གྲོང་དང༌། །ཤི་བའི་གྲོ༷ངས་པར་ཡང་འཇུག་ཡོད། །གྲོ༷ས་མོལ་ག་གྲོས་རྗེས་འཇུག་ས། ལུས་ཀྱི་གྲོ༷ད་པར་རྗེས་འཇུག་ད། ཉི་མའི་དྲོ༷ད་ནི་ད་དྲོད་དང༌། །བྲོ༷ས་བྱོལ་བྲོས་ནི་བ་བྲོས་ཡིན། །གྲོ༷ན་ཆུང་འགྲོ་གྲོ༷ན་ག་གྲོན་ནོ། །གནད་འག༷ག་འག༷ག་སྒོར་སྔོན་འཇུག་འ། །གལ་འག༷ངས་འགངས་ནི་འ་འགངས་དང༌། །རི་སྒ༷ང་སྒ༷ང་གཤོངས་ས་སྒང་ལ། །ལྒ༷ང་བུ་ལྒ༷ང་བཞུ་ལ་ལྒང་ཡིན། །གད་མོ་བག༷ད་པ་བ་བགད་དང༌། ། ལོ་ན་རྒ༷ས་པ་ར་རྒས་ཡིན། །འག༷ན་ཁུར་འག༷ན་སྲུང་འ་འགན་དང༌། །དགེ་རྒ༷ན་རྒ༷ན་རབས་ར་རྒན་ནོ༑ ༑ལྕགས་སྒ༷མ་ཤིང་སྒ༷མ་ས་སྒམ་ཡིན། །དག༷འ་སྤྲོ་དག༷འ་སྟོན་ད་དགའ་དང༌། །རྟ་སྒ༷་ཁལ་སྒ༷་ས་སྒ་ལ། །འག༷འ་ཤས་འག༷འ་ཞིག་འ་འགའ་ཡིན། །ལྕགས་བཟོའི་མག༷ར་བ་མ་མགར་དང༌། །དམག་སྒ༷ར་བཞུགས་སྒ༷ར་ས་སྒར་ཡིན། །སྒ༷ལ་པ་སྒ༷ལ་ཚིགས་ས་སྒལ་དང༌། །ཁྲིམས་འག༷ལ་རྒྱབ་འག༷ལ་འ་འགལ་ལ། །ཆུ་སོགས་རྒ༷ལ་བ་ར་རྒལ་ཡིན། །སེམས་པ་མགུ༷་བ་མ་མགུ་དང༌། །གྲངས་ཀྱི་ད༷གུ་ནི་ད་དགུ་ཡིན།། ཉིན་དགུ༷ང་དགུ༷ང་ལོ་ད་དགུང་ངོ༌། །དབྱར་དགུ༷ན་དགུ༷ན་ནི་ད་དགུན་དང༌། །ཤིང་ཏོག་རྒུ༷ན་འབྲུམ་ར་རྒུན་ནོ། །གཡོ་འགུ༷ལ་ལས་འགུ༷ལ་འ་འགུལ་དང༌། །མགྲིན་པའི་མགུ༷ལ་ནི་མ་མགུལ་ཡིན། །ད༷གེ་སྐྱོན་དགེ་ནི་ད་དགེ་དང༌། །ཁང་པའི་སྒེ༷འུ་ཁུང་ས་སྒེ་ཡིན། །དགོ༷ང་མོ་དགོ༷ང་ཚོགས་ད་དགོང་དང༌།། དགོ༷ངས་ཞུ་ཐུགས་དགོ༷ངས་ཡང་འཇུག་ཡོད། །ལམ་གྱི་འགྲུ༷ལ་པ་ག་འགྲུལ་དང༌། །སྲོག་ཆགས་བྲུ༷ལ་ནི་བ་བྲུལ་ལོ། །བྱ་རྒོ༷ད་ས་རྒོ༷ད་རྟ་རྒོད་མ། །མི་རྒོ༷ད་ལ་སོགས་ར་མགོ་ཡོད། །འགྲུལ་པའི་ལམ་རྒྱ༷གས་ཤ་རྒྱ༷གས་པར། །ཡང་འཇུག་ཡོད་ལ་སྔོན་འཇུག་མེད། །གཡོ་སྒྱུ༷་སྒྱུ༷་མ་ས་སྒྱུ་དང༌། །ནང་ཁྲོལ་རྒྱུ༷་མ་ར་རྒྱུ་ཡིན། །སྒྱུ༷ར་བཅོས་ཡིག་སྒྱུ༷ར་ས་སྒྱུར་དང༌། །འབྱུང་འགྱུ༷ར་ཉམས་འགྱུ༷ར་འ་འགྱུར་ཡིན། །མི་རྒྱུ༷ད་རིགས་རྒྱུ༷ད་རྗེས་འཇུག་ད། །ལོ་རྒྱུ༷ས་ལམ་རྒྱུ༷ས་རྗེས་འཇུག་ས། །སྒྲ༷་གདངས་སྒྲ༷་སྙན་ས་སྒྲ་དང༌། །དགྲ༷་བོའི་དགྲ་ནི་ད་དགྲ་ཡིན། །འདེམས་སྒྲུ༷ག་སྒྲུག་ནི་ས་སྒྲུག་དང༌། །འབྲུ༷ག་སྐད་འབྲུ༷ག་པ་འ་འབྲུག་ཡིན།། མིང་ཚིག་འགྲེ༷ལ་བཤད་མིང་གཞི་ག །མཉམ་དུ་འབྲེ༷ལ་བར་མིང་གཞི་བ། །ཞེ་འགྲ༷ས་འཁོན་འགྲ༷ས་མིང་གཞི་ག །འབྲ༷ས་དང་འབྲ༷ས་བུ་མིང་གཞི་བ། །གླ༷ང་ཆེན་གླ༷ང་གོག་ག་གླང་དང༌། །བླ༷ང་བྱ་བླ༷ང་དོར་བ་བླང་ཡིན། ། 
    བང་མི་མང༷གས་པ་མ་མངགས་དང༌། །བསྔ༷གས་བརྗོད་བསྟོད་བསྔ༷གས་ས་བསྔགས་ཡིན། །དང༷ངས་སྐྲག་དང༷ངས་འཚབ་ད་དངངས་སོ། །སྟེར་བའི་རྔ༷ན་པ་ར་རྔན་ནོ། །འདོད་རྔ༷མ་ཟིལ་རྔ༷མ་ར་རྔམ་ཡིན། །མང༷འ་ཁོངས་མང༷འ་ཐང་མང༷འ་འབངས་དང༌། ཐུགས་ལ་མང༷འ་བ་མ་མངའ་ལ། ། གྲངས་ཀྱི་ལྔ༷་ནི་ལ་ལྔ་དང༌། །རྡུང་བའི་རྔ༷་ནི་ར་རྔ་ཡིན། །སྔ༷་དྲོ་སྔ༷་མོ་ས་སྔ་འོ། །བྲོ་བ་མང༷ར་བ་མ་མངར་དང༌། །ཚར་དུ་དང༷ར་བ་ད་དངར་ཡིན། །སྔས་མགོའི་སྔ༷ས་ནི་ས་སྔས་དང༌། །སྟོན་ཐོག་བརྔ༷ས་པ་ར་བརྔས་སོ། །ལུས་ཀྱི་རྔུ༷ལ་ཆུ་ར་རྔུལ་དང༌། གསེར་དངུ༷ལ་དངུ༷ལ་ལོར་ད་དངུལ་ཡིན། །ཡོས་སོགས་རྔོ་བ་ར་རྔོ་དང༌། །ཁ་དོག་སྔོ༷་བ་ས་སྔོ་ཡིན། །གྲི་ཡི་དངོ༷་ནི་ད་དངོ་འོ། །མངོ༷ན་སུམ་མངོ༷ན་གསལ་མ་མངོན་དང༌། །དུས་ཀྱི་སྔོ༷ན་མ་ས་སྔོན་ཡིན། །རི་དྭགས་རྔོ༷ན་པ་ར་རྔོན་ནོ། །དངོ༷ས་འབྲེལ་དངོ༷ས་གཞི་དངོས་ཡོད་དང༌། །དངོས་པོ་ལ་སོགས་ད་དངོས་ཡིན། །
    རྟ་ལྕ༷ག་སྐུལ་ལྕ༷ག་ལ་ལྕག་དང༌། །ལྕག༷ས་དང་ལྕག༷ས་རིར་ཡང་འཇུག་ཡོད། །རྫ་སོགས་བཅ༷ག་པ་བ་བཅག་གོ །ཡིད་ལ་བཅ༷ངས་པ་བ་བཅངས་དང༌། །ལྕ༷ང་ལོ་ལྕ༷ང་མ་ལ་ལྕང་ཡིན། །རིག་པ་སྤྱ༷ང་དང་སྤྱ༷ང་ཀི་ལ། །ས་ཡི་མགོ་ཅན་ཡོད་པར་ཤེས། །ཤིང་སོགས་བཅ༷ད་པར་བ་འཕུལ་དང༌། །བརྟག་དཔྱ༷ད་དཔྱ༷ད་གཞི་ད་དཔྱད་ཡིན། །གཅ༷ན་གཟན་གཅན་ནི་ག་འཕུལ་དང༌། །སྤྱ༷ན་བསྟར་སྤྱ༷ན་གཟིགས་ས་མགོ་ཅན། །སྤུན་མཆེད་ལྕ༷མ་སྲིང་ཁང་པའི་ལྕམ། །ལྕ༷མ་ཆུང་ལ་སོགས་ལ་ལྕམ་ཡིན། །རྡོ་གཅ༷ལ་པང་གཅལ༷་ག་གཅལ་ལོ། །ཕྱུགས་ཀྱི་ལྕི༷་བ་ལ་ལྕི་དང༌། །ལུས་ཀྱི་དཔྱི༷་མགོ་ད་དཔྱི་ལ། །སྤྱི༷་རྫས་སྤྱི༷་ཚོགས་ས་སྤྱི་ཡིན། །ཁ་ཅི༷ག་ལྷན་ཅི༷ག་ཆབས་ཅི༷ག་དང༌། །སྐད་ཅི༷ག་ལ་སོགས་འཕུལ་མེད་ཅིང༌། ། གྲངས་ཀྱི་གཅི༷ག་ལ་ག་འཕུལ་ཡོད། །ཐག་པས་བཅི༷ངས་པ་བ་བཅིངས་སོ། །དྲི་ཆུ་གཅི༷ན་པ་ག་གཅིན་དང༌། །སྦྱོར་བྱེད་སྤྱི༷ན་ནི་ས་སྤྱིན་ཡིན། །གྲངས་ཀ་བཅུ༷་ལ་བ་འཕུལ་ཡོད། །སུམ་ཅུ༷་དྲུག་ཅུ༷་བདུན་ཅུ༷་དང༌། །བརྒྱད་ཅུ༷་བཅས་ལ་བ་འཕུལ་མེད། །ཅུ༷ང་ཟད་ཅུང་ལ་འཕུལ་མེད་དང༌། །གཅུ༷ང་པོ་གཅུ༷ང་མོར་ག་འཕུལ་ཡོད། །ཟས་བཅུ༷ད་རོ་བཅུ༷ད་བ་འཕུལ་དང༌། །ཆུ་སོགས་གཅུ༷ས་པ་ག་འཕུལ་ཡིན། །ཁའི་ལྕི༷་མེ་ལྕེ༷་ལ་ལྕེ་འོ། །གཅེ༷ས་སྐྱོང་གཅེ༷ས་སྤྲས་ག་གཅེས་ཡིན། །ལས་ཀ་ལྕོ༷གས་དང་མི་ལྕོ༷གས་ནི། །ལ་ལྕོགས་ཡིན་ལ་ཡང་འཇུག་ཡོད། །ཁང་པའི་ལྕོ༷ག་དང་མགོ་ལྕོ༷ག་ལྕོ༷ག །ལ་ལྕོག་ཡིན་ལ་ཡང་འཇུག་མེད། །གཟུགས་པོ་གཅོ༷ང་པོ་ག་གཅོང་དང༌། །སྦལ་ཕྲུག་ལྕོ༷ང་མོ་ལ་ལྕོང་ཡིན། །དོན་གཅོ༷ད་མཚམས་གཅོ༷ད་ག་གཅོད་དང༌། །བཟོ་བཅོ༷ས་སྨན་བཅོ༷ས་བ་བཅོས་སོ། །བེད་སྤྱོ༷ད་ཀུན་སྤྱོ༷ད་ས་སྤྱོད་ཡིན། །དགྲ་བོ་བཅོ༷མ་དང་འཕྲོག་བཅོ༷མ་སོགས། །བ་ཡིས་འཕུལ་བ་ཤེས་པར་བྱ། །བཅ༷འ་ཁྲིམས་བཅ༷འ་སྡོད་བ་འཕུལ་དང༌། །དཔྱ༷་ཁྲལ་ད་འཕུལ་ཡིན་པར་ངེས། །
    ཆ༷་རྐྱེན་ཆ༷་ཚང་ཆ་རྐྱང་དང༌། །འཕྱ༷་སྨོད་འཕྱ་ནི་འ་འཕྱ་ཡིན། །ཆ༷ག་སྐྱོན་ཆ༷ག་སྒོར་ཡང་འཇུག་མེད། །སེམས་ཆ༷གས་ཆ༷གས་སྡང་ཡང་འཇུག་ཡོད། །གད་སྙིགས་ཕྱ༷གས་དང་ཕྱ༷གས་མ་ནི། །ཕ་ཕྱགས་ཡིན་ལ་ཡང་འཇུག་ཡོད། །ལག་པའི་ཕྱ༷ག་དང་ཕྱ༷ག་བྲིས་སོགས། །ཡང་འཇུག་མེད་པ་ངེས་དགོས་སོ། །བཏུང་བྱའི་ཆ༷ང་ལ་འཕུལ་མེད་དང༌། །ལག་པ་འཆ༷ང་བར་འ་འཕུལ་ཡོད། །སྐུད་པ་ཆ༷ད་དང་ཆ༷ད་ལྷག་དང༌། །སྔོན་ཆ༷ད་ཕྱིན་ཆ༷ད་རྗེས་འཇུག་ད། །ལྟོ་ཆ༷ས་འཕྲུལ་ཆ༷ས་རྗེས་འཇུག་ས། །མིག་གི་མཆི༷་མ་མ་མཆི་དང༌། །མི་རྟག་འཆི༷་བ་འ་འཆི་འོ། །ཕྱི༷་རྒྱལ་ཕྱི༷་ནང་ཕ་ཕྱི་ཡིན། །འདུམ་འགྲིགས་ཆི༷ངས་ཡིག་ཆ་ཆིངས་དང༌། །ཕྱི༷ང་ཞྭ་ཕྱི༷ང་གུར་ཕ་ཕྱིང་ཡིན། །གཙང་མར་ཕྱི༷ས་པ་རྗེས་འཇུག་ས། ། གངས་འཕྱད་འཁྱགས་འཕྱི༷ད་རྗེས་འཇུག་ད། །ཁ་ཡི་མཆི༷ལ་མ་སྔོན་འཇུག་མ། །རྦ་རླབས་ཆི༷ལ་ཆི༷ལ་སྔོན་འཇུག་མེད། །ནང་ཁྲོལ་མཆི༷ན་པ་མ་མཆིན་དང༌། །ལམ་དུ་ཕྱི༷ན་དང་མཐར་ཕྱི༷ན་པ། །ཕྱི༷ན་ཅི་ལོག་སོགས་ཕ་ཕྱིན་ནོ། །གྱོན་བྱའི་ཕྱུ༷་པ་ཕ་ཕྱུ་དང༌། །གཙང་ཆུ༷་རྒྱུག་ཆུ༷་ཆུ་རྐྱང་ལ། །གྱོད་གཞི་ཁ་མཆུ༷་ཁའི་མཆུ༷་ཏོ། །མ་མཆུ་ཡིན་པ་བློ་རུ་ངེས། །ཕྱུ༷ག་པོའི་ཕྱུག་ལ་ཡང་འཇུག་མེད། །སྒོ་ཕྱུ༷གས་ཕྱུགས་ལ་ཡང་འཇུག་ཡོད། །ཁ་ནང་མཆེ༷་བ་མ་མཆེ་དང༌། །རྒྱགས་ཕྱེ༷་སྨན་ཕྱེ༷་ཕྱེ༷་མ་ལེབ། །ཕ་ཕྱེ་ཡིན་པ་ངེས་དགོས་སོ། །ཆེ༷ད་མངགས་ཆེ༷ད་བརྗོད་ཆ་རྐྱང་དང༌། །ཤ་ཉེ་སྤུན་མཆེ༷ད་མ་མཆེད་ཡིན། །ཕྱེ༷ད་ཀའི་ཕྱེད་ནི་ཕ་ཕྱེད་དོ། །གསེར་འོད་ཆེ༷མ་ཆེ༷མ་ཡང་འཇུག་མེད། །འཆི་ཁའི་ཁ་ཆེ༷མས་ཡང་འཇུག་ཡོད། ། ཆོ༷ག་དང་མི་ཆོ༷ག་འཕུལ་མེད་དང༌། ། ལེགས་པའི་མཆོ༷ག་ལ་མ་འཕུལ་ཡོད། །ཁ་ཕྱོ༷གས་ཕྱོ༷གས་ལྷུང་ཕྱོ༷གས་སྡོམ་སོགས། །ཕ་ཕྱོགས་ཡིན་པ་ཤེས་པར་བྱ། །དབྱེ་བ་ཆོ༷ད་སོགས་རྗེས་འཇུག་ད། །ཁྱད་ཆོ༷ས་ཆོ༷ས་ལུགས་རྗེས་འཇུག་ས། །ལས་ཕྱོ༷ད་ཕྱོད་ནི་ཕ་ཕྱོད་ཡིན། །
    བཏུང་བྱའི་ཇ༷་ནི་ཇ་རྐྱང་དང༌། །ནམ་མཁའི་བྱ༷་ནི་བ་བྱ་ཡིན། །ཇི༷་ལྟར་ཇི༷་སྲིད་ཇ་ཇི་དང༌། །བྱི༷་བ་བྱི༷་ལ་བ་བྱི་དང༌། །ཇེ༷་མང་ཇེ༷་ཞན་ཇེ་རྐྱང་དང༌། །གྲངས་གནས་བྱེ༷་བ་བྱེ༷་ཐང་སོགས། །བ་བྱེ་ཡིན་པ་ཤེས་པར་བྱ། །ངོ་མཇ༷ལ་མཇ༷ལ་དར་མ་མཇལ་དང༌། །ཁྲལ་སོགས་འཇ༷ལ་བ་འ་འཇལ་ཡིན། །འཇི༷ག་རྟེན་འཇིག་ལ་ཡང་འཇུག་མེད། །འཇི༷གས་སྐྲག་ཆུས་འཇི༷གས་ཡང་འཇུག་ཡོད། །ལུས་ཀྱི་མཇི༷ང་པ་མ་མཇིང་ངོ༌། །མཇུ༷ག་མ་མཇུ༷ག་སྒྲོ་མ་འཕུལ་དང༌། །རྗེས་སུ་འཇུ༷ག་པ་འ་འཕུལ་ཡིན། །དགོངས་འཇ༷གས་བདེ་འཇ༷གས་འ་འཇགས་དང༌། །རོ་འཛིན་ལྗ༷གས་ནི་ལ་ལྗགས་སོ།།འཇི༷མ་བརྙན་འཇི༷མ་བཟོ་འ་འཇིམ་མོ། །ལྟོ་ཆས་འཇུ༷་དང་ལག་པས་འཇུ༷། །ཁྱི་ཤིག་འཇུ༷་བ་འ་འཇུ་ཡིན། །བོད་ལྗོ༷ངས་ཡུལ་ལྗོངས་ལ་ལྗོངས་དང༌། །གཟུགས་དབྱིབས་འཇོ༷ང་འཇོ༷ང་འ་འཇོང་ཡིན། །འགྲུལ་པ་འབྱོ༷ར་བ་འ་འབྱོར་རོ། །རྗེ༷ད་ངས་རྗེ༷ད་ཐོར་རྗེས་འཇུག་ད། །བྱས་རྗེ༷ས་སྔོན་རྗེ༷ས་རྗེས་འཇུག་ས། །དངོས་པོ་བརྗེ༷ས་པར་སྔོན་འཇུག་བ། །སེམས་ཀྱིས་བརྗེ༷ད་པར་རྗེས་འཇུག་ད། །ལོ་ཏོག་ལྗ༷ང་པ་མདོག་ལྗ༷ང་ཁུ། །ལ་ལྗང་ཡིན་པ་ཤེས་པར་བྱ། །ལྗི༷ད་ཚད་ལྗི༷ད་འདེགས་ལ་ལྗིད་དང༌། །བརྗི༷ད་ཆགས་གཟི་བརྗི༷ད་ར་བརྗིད་ཡིན། །
    ཆུ་ནང་ཉ༷་མོ་ཉ་རྐྱང་དང༌། །རྐང་པའི་ཉྭ༷་ལ་ཝ་ཟུར་ཡོད། །ཉ༷མ་ཆུང་ཉ༷མ་ཐག་ཡང་འཇུག་མེད། །ཉམ༷ས་འགྱུར་ཉམ༷ས་རྒུད་ཉམ༷ས་མྱོང་དང༌། །ཉམ༷ས་ལེན་སོགས་ལ་ཡང་འཇུག་ཡོད། །སྙ༷ན་ངག་སྙ༷ན་གྲགས་སྒྲ་སྙ༷ན་པོ། །སྙ༷ན་སྒྲོན་ལ་སོགས་ས་སྙན་དང༌། །གཟུགས་བརྙ༷ན་ར་བརྙན་བ་འཕུལ་ཡོད། །མཇིང་པའི་གཉ༷འ་དང་གཉ༷འ་གནོན་དང༌། །གཉ༷འ་ཤིང་ལ་སོགས་ག་གཉའ་འོ། །དོ་མཉ༷མ་འདྲ་མཉ༷མ་མཉ༷མ་ལས་ཁང༌། །མ་མཉམ་ཡིན་པ་ཤེས་པར་བྱ། །ཆང་སོགས་བསྙ༷ལ་བ་ས་བསྙལ་ལོ། །ཉལ་བའི་གཉི༷ད་ལ་རྗེས་འཇུག་ད། །གྲངས་ཀ་གཉི༷ས་ལ་རྗེས་འཇུག་ས། །ཀོ་བ་མཉེ༷ད་པར་རྗེས་འཇུག་ད། །དགའ་བའི་མཉེ༷ས་ལ་རྗེས་འཇུག་ས། །ལུས་སོགས་མཉེ༷ན་པོ་མ་འཕུལ་དང༌། །དགྲ་གཉེ༷ན་གཉེ༷ན་ཚན་ག་འཕུལ་ཡིན། །ཅ་ལག་རྙི༷ང་པ་ར་རྙིང་ལ། །ནང་ཁྲོལ་སྙི༷ང་དང་སྙི༷ང་རུས་དང༌། །སྙི༷ང་གཏམ་སྙི༷ང་རྗེ་ས་སྙིང་ཡིན། །དུས་ཀྱི་སྙི༷གས་དང་གད་སྙི༷གས་སོགས། །ས་སྙིགས་ཡིན་པ་ཤེས་པར་བྱ། །
པོ་ཏ༷་ལ་ནི་ཏ་རྐྱང་དང༌། །འཇིག་རྟེན་ལྟ༷་བ་ལ་ལྟ་ལ། །ཅང་ཤེས་རྟ༷་ནི་ར་རྟ་ཡིན། །ཤིང་གཅོད་སྟ༷་རེ་ས་སྟ་འོ། །ཁྱི་སོགས་བཏ༷གས་པ་བ་བཏགས་དང༌། །རྒྱལ་རྟ༷གས་རྟ༷གས་མཚན་ར་རྟགས་ཡིན། །ལྟ༷ག་ཁུང་ལྟ༷ག་སྒོ་ལ་ལྟག་དང༌། །གཅན་གཟན་སྟ༷ག་དང་ཤིང་སྟ༷ག་མ། །ས་སྟག་ཡིན་པས་མ་ནོར་ཅིག །ནན་ཏ༷ན་ཡོན་ཏ༷ན་འཕུལ་མེད་དང༌། །ལས་ཀ་གཏ༷ན་འཁེལ་དུས་གཏ༷ན་དུ། །ག་གཏན་ཡིན་པ་ཤེས་པར་བྱ། །སྲ་ཞིང་བརྟ༷ན་པར་ར་བརྟན་དང༌། །མིག་ལ་བསྟ༷ན་པ་ས་བསྟན་ཡིན། །སྦྱིན་པ་བཏ༷ང་དང་རླངས་འཁོར་བཏ༷ང༌། །བཏ༷ང་སྙོམས་ལ་སོགས་བ་བཏང་ངོ༌། །གདན་སོགས་བཏི༷ང་བ་བ་བཏིང་དང༌། །རྒྱ་མཚོའི་གཏི༷ང་ནི་ག་གཏིང་ངོ༌། །རྐང་པའི་རྟི༷ང་པ་ར་རྟིང་ལ། །ཁྲིམས་ལ་གཏུ༷གས་དང་མཐར་གཏུ༷གས་པ། །ཐོད་པ་གཏུ༷གས་སོགས་ག་གཏུགས་དང༌། །འོག་རླུང་རྟུ༷ག་དྲི་ར་རྟུག་ལ། །ནགས་ཚལ་སྟུ༷ག་པོ་ས་སྟུག་ཡིན།། ཇ་ཆང་བཏུ༷ངས་པ་བ་བཏུངས་སོ། །སྐབས་བསྟུ༷ན་སྟབས་བསྟུ༷ན་ས་བསྟུན་ཡིན། །ཉེས་ཅན་གཏེ༷་པོ་གཟུགས་གཏེ༷་པོ། །ག་གཏེ་ཡིན་པ་ཤེས་དགོས་ལ། །ལུས་ཀྱི་ལྟེ༷་བ་ལ་ལྟེ་ཡིན། །གོང་དུ་བཏེ༷གས་པ་བ་བཏེགས་དང༌། །ཀ་སྟེ༷གས་རྐུབ་སྟེ༷གས་ས་སྟེགས་ཡིན། །འཇིག་རྟེ༷ན་རྟེ༷ན་འབྲེལ་ར་རྟེན་དང༌། །སྨན་པ་བསྟེ༷ན་སོགས་ས་བསྟེན་ཡིན། །ལྕགས་གཏེ༷ར་ལ་སོགས་ག་གཏེར་རོ། །ཁོངས་སུ་གཏོ༷གས་པ་ག་གཏོགས་དང༌། །རྟོ༷ག་ཞིབ་རྟོ༷ག་དཔྱོད་ར་རྟོག་ལ། །གོ་རྟོ༷གས་ཤེས་རྟོ༷གས་ཡང་འཇུག་ཡོད། །བང་མི་གཏོ༷ང་སོགས་ག་གཏོང་དང༌། །གྲངས་ཀྱི་སྟོ༷ང་སོགས་ས་སྟོང་ཡིན། །སྟོ༷ད་སྨད་སྟོ༷ད་ཐུང་ས་སྟོད་དང༌། །བསྟོ༷ད་བསྔགས་གཟེངས་བསྟོ༷ད་སྔོན་འཇུག་བ། །གསར་གཏོ༷ད་རྒྱབ་གཏོ༷ད་ག་གཏོད་དང༌། །ཉིན་མཚན་ལྟོ༷ས་མེད་ལ་ལྟོས་ཡིན། །མིག་ལ་སྟོ༷ན་དང་སློབ་སྟོ༷ན་དང༌། །དུས་ཀྱི་སྟོ༷ན་ཁ་སྟོ༷ན་ཐོག་སོགས། །ས་སྟོན་ཡིན་པ་ངེས་དགོས་སོ། །བློ་སྟོ༷བས་སྟོ༷བས་འབྱོར་ས་སྟོབས་ཡིན། །གཏོ༷ར་བརླགས་གཏོ༷ར་བཤིག་ག་གཏོར་རོ། །
    ཐ༷་ཤལ་ཐ༷་མ་ཐ༷་སྙད་དང༌། །ཐ༷་ཐོར་ལ་སོགས་ཐ་རྐྱང་ཡིན། །མཐ༷འ་མཚམས་མཐ༷འ་འཁྱོལ་མ་ཡིས་འཕུལ། །ཐ༷ག་པ་ཐ༷ག་ཉེ་འཕུལ་མེད་དང༌། །སྣམ་བུ་འཐ༷ག་དང་རྩམ་པ་འཐ༷ག །འཁལ་འཐ༷ག་ལ་སོགས་འ་འཕུལ་ཡོད། །ཐ༷བས་ཤེས་ཐ༷བས་རྡུགས་ཡང་འཇུག་དང༌། །ཐ༷བ་ཚང་ཐ༷བ་ཀར་ཡང་འཇུག་མེད། །དགྲ་ལ་འཐ༷བ་པར་འ་འཕུལ་ཡོད། །ཆུ་ཡི་ཐི༷གས་པར་ཡང་འཇུག་ཡོད། །ཐི༷ག་ཚད་ཐི༷ག་ཤིང་ཡང་འཇུག་མེད། །ཐག་པ་འཐེ༷ན་པར་འ་འཐེན་ནོ། །མུན་པ་འཐི༷བ་པར་འ་འཐིབ་ཡིན། །ཕན་ཚུན་ཐུ༷ག་འཕྲད་ཡང་འཇུག་མེད། །ཐུ༷གས་དགོངས་ཐུ༷གས་བསུན་ཡང་འཇུག་ཡོད། །གོས་སོགས་མཐུ༷ག་པོར་སྔོན་འཇུག་མ། །ལས་ཀ་འཐུ༷ས་ཚང་འཐུ༷ས་ཤོར་དང༌། །ཚབ་ཀྱི་འཐུ༷ས་མིར་འ་འཐུས་ཡིན། །ཆད་ནས་མཐུ༷ད་པ་མ་མཐུད་དང༌། །བཟའ་བྱའི་ཐུ༷ད་ལ་སྔོན་འཇུག་མེད། །ཐོ༷་རེངས་ཐོ༷་བ་ཐ་རྐྱང་དང༌། །ལག་པའི་མཐོ༷་དང་ཚད་མཐོ༷་པོ། །མ་མཐོ་ཡིན་པ་ངེས་དགོས་སོ། །ཁང་པའི་ཐོ༷ག་དང་དུས་ཐོ༷ག་མར། །ཡང་འཇུག་སྔོན་འཇུག་གང་ཡང་མེད། །ལག་ཏུ་ཐོ༷གས་པར་ཡང་འཇུག་ཡོད། །ཞིང་ཆས་ཐོ༷ང་གཤོལ་ཐ་རྐྱང་དང༌། །མིག་གིས་མཐོ༷ང་བར་མ་འཕུལ་ཡོད། །ཕྱོགས་ཐོ༷ན་ཐོ༷ན་སྐྱེད་འཕུལ་མེད་དང༌། །རི་བོ་མཐོ༷ན་པོར་མ་ཡིས་འཕུལ། །རྣ་བས་ཐོ༷ས་པར་རྗེས་འཇུག་ས། །མགོ་བོའི་ཐོ༷ད་པར་རྗེས་འཇུག་ད། །
    སྡུ༷ག་བསྔལ་སྡུ༷ག་རུས་ས་སྡུག་གོ །ཁང་པའི་གདུ༷ང་མར་ག་གདུང་དང༌། །མཚོན་ཆ་མདུ༷ང་ནི་མ་མདུང་ལགས། །རྡུ༷ང་རྡེག་ཉེས་རྡུ༷ང་ར་རྡུང་ཡིན། །དུ༷ད་འགྲོ་དུ༷ད་ཚང་རྗེས་འཇུག་ད། །དུ༷ས་ཚོད་ནམ་དུ༷ས་རྗེས་འཇུག་ས། །གྲལ་གྱི་མདུ༷ན་ནི་མ་འཕུལ་དང༌། །སེམས་ཀྱི་འདུ༷ན་པར་འ་འཕུལ་ཡོད། །བདེ༷་ཐང་བདེ༷་སྐྱིད་བ་བདེ་དང༌། །ཡུལ་སྡེ༷་སྡེ༷་ཚན་ས་སྡེའོ། །རྗེས་འདེ༷ད་སྐུལ་འདེ༷ད་འ་འཕུལ་དང༌། །མེ་མད༷འི་མདེལ་ནི་མ་འཕུལ་ཡིན། །གྱང་གི་ལྡེ༷བས་ནི་ལ་ལྡེབས་དང༌། །སྡེ༷བ་སྦྱོར་མཉམ་སྡེ༷བ་ས་སྡེབ་ཡིན། །ཤིང་གི་འད༷བ་མར་འ་འདབ་དང༌། །རི་ཡི་འད༷བས་ལ་ཡང་འཇུག་ཡོད། །གྲངས་ཀྱི་ལྡ༷བ་ནི་ལ་ལྡབ་ཡིན། །ཚེ་འད༷ས་དུས་འད༷ས་འ་འདས་དང༌། །ས་ལ་བསྡ༷ད་པར་ས་བསྡད་ཡིན། །ལུང་པའི་མད༷འ་དང་འཕེན་བྱའི་མད༷འ། །མ་ཡིས་འཕུལ་བ་ཤེས་པར་བྱ། །ནམ་མཁར་ལྡི༷ང་བར་ལ་ལྡིང་དང༌། །ས་ཆའི་སྡི༷ངས་ནི་ས་སྡིངས་ཡིན། །མེ་ཏོག་ལྡུ༷མ་རར་ལ་ལྡུམ་དང༌། །བར་འདུ༷མ་འདུ༷མ་འགྲིག་འ་འདུམ་ཡིན། ། རྒྱ་མ་དོ༷་དང་འབྲུ་དོ༷་པོ། །དོ༷་ཟླ་བྲལ་བ་ད་རྐྱང་ངོ༌། །བྲག་རྡོ༷་གཏེར་རྡོ༷་ར་རྡོ་དང༌། །ཁང་པའི་མདོ༷་ནི་མ་མདོ་ཡིན། །ཚོན་གྱི་མདོ༷ག་ནི་མ་འཕུལ་དང༌། །མིང་སོགས་འདོ༷གས་པ་འ་འཕུལ་ཡིན། །ལྕགས་མདོ༷ང་ཇ་མདོ༷ང་མ་འཕུལ་དང༌། །ངོ་གདོ༷ང་གདོ༷ང་ལེན་ག་ཡིས་འཕུལ། །ཤིང་གི་སྡོ༷ང་པོ་ས་སྡོང་ཡིན། །འདོ༷ད་ཡོན་རེ་འདོ༷ད་འ་འཕུལ་དང༌། །སྡོ༷ད་གནས་སྡོ༷ད་ཁང་ས་སྡོད་ཡིན། །ཡི་གེ་འདོ༷ན་པར་འ་འདོན་དང༌།། གདོ༷ན་འདྲེའི་གདོན་ནི་ག་གདོན་ཡིན། །འཇལ་ཚད་འདོ༷མ་ལ་ཡང་འཇུག་མེད། །བཀོད་འདོ༷མས་འདོམས་ལ་ཡང་འཇུག་ཡོད། །གྲངས་ཀྱི་སྡོ༷མ་ནི་ས་སྡོམ་ཡིན། །
    གན༷འ་དུས་གནའ་ནི་ག་གནའ་དང༌། །མན༷འ་མའི་མནའ་ནི་མ་མནའ་ཡིན། །ཉན་བྱེད་རྣ༷་བ་ར་རྣ་དང༌། །སྣ༷་ཚོགས་སྣ༷་ཁུང་ས་སྣའོ། །ཁ་དོག་ན༷ག་པོར་ཡང་འཇུག་མེད། །ན༷གས་ཚལ་ནགས་ལ་ཡང་འཇུག་ཡོད། །གན༷ག་ཕྱུགས་གན༷ག་སེམས་ག་གནག་དང༌། །སྣ༷ག་ཚ་སྣ༷ག་བུམ་ས་སྣག་ཡིན། །བཀའ་མོལ་གན༷ང་སོགས་ཡང་འཇུག་མེད། །གན༷ངས་ཉིན་གན༷ངས་དགོང་ཡང་འཇུག་ཡོད། །ཞིང་གི་རྣང༷་མ་ར་རྣང་དང། །སེམས་ཀྱི་སྣང༷་བ་ས་སྣང་ཡིན། །གན༷ད་འགག་གན༷ད་དོན་རྗེས་འཇུག་ད། །གན༷ས་སྐབས་གན༷ས་ཚུལ་རྗེས་འཇུག་ས། །འོག་ཏུ་མན༷ན་པ་མ་མནན་དང༌། །གྲངས་ཀ་བསྣ༷ན་པ་ས་བསྣན་ཡིན། །ན༷མ་མཁའ་ན༷མ་ཞིག་ཡང་འཇུག་མེད། །བསོད་ན༷མས་ནམས་ལ་ཡང་འཇུག་ཡོད། །རྣམ༷་གྲངས་རྣམ༷་འགྱུར་ཡང་འཇུག་མེད། །མང་པོའི་རྣམ༷ས་ལ་ཡང་འཇུག་ཡོད། །གན༷མ་གྲུ་གན༷མ་གཤིས་ག་གནམ་དང༌། །གྱོན་ཆས་སྣམ༷་བུ་ས་སྣམ་ཡིན། །ནད་ཀྱིས་མན༷ར་བར་མ་མནར་དང༌། །མཇུག་མ་བསྣར༷་བར་ས་བསྣར་རོ། །མནོ༷་བསམ་མནོ་ནི་མ་མནོ་དང༌། །གྲི་ཡི་རྣོ༷་ནི་ར་རྣོ་ཡིན། །གནོ༷ད་སྐྱོན་གནོ༷ད་འཚེར་ག་འཕུལ་དང༌། །ལྟོ་སྣོ༷ད་ཆང་སྣོ༷ད་ས་མགོ་ཡོད། །གཉའ་གནོ༷ན་གནོ༷ན་ཤུགས་ག་གནོན་དང༌། །ཁ་སྣོ༷ན་ཤུགས་སྣོ༷ན་ས་སྣོན་ཡིན། །
    རེས་གཟའ་པ༷་སངས་པ་རྐྱང་དང༌། །རི་ཤིང་སྤ༷་མ་སྐྲའི་སྤ༷་ལོ། །པ་ལ་ས་ཡི་མགོ་ཅན་ཡོད། །དཔ༷འ་བོ་དཔ༷འ་མོར་ད་འཕུལ་ལོ། །སྟག་ལྤ༷གས་གཟིག་ལྤ༷གས་ལ་ལྤགས་དང༌། །བཟའ་བྱའི་སྤ༷གས་ནི་ས་སྤགས་ཡིན། །པ༷ང་གདན་པ༷ང་ལེབ་པ་རྐྱང་དང༌། །སྤ༷ང་རི་སྤ༷ང་གཤོངས་ས་སྤང་ཡིན། །སྤ༷ངས་བླང་སྤངས་ལ་ཡང་འཇུག་ཡོད། །དཔ༷ང་པོའི་དཔང་ནི་ད་དཔང་དང༌། །མཐོ་དམའི་དཔ༷ངས་ལ་ཡང་འཇུག་ཡོད། །འབྲུ་སོགས་སྤུ༷ངས་པ་ས་སྤུངས་དང༌། །ཕྲག་པའི་དཔུ༷ང་དང་དམག་དཔུ༷ང་ནི། །ད་དཔུང་ཡིན་པ་བློ་རུ་ངེས། ། རྐང་པའི་པུ༷ས་མོ་པ་རྐྱང་དང༌། །དངོས་པོའི་སྤུ༷ས་ཀ་ས་སྤུས་ཡིན། །རེས་གཟའ་སྤེ༷ན་པ་ས་སྤེན་ནོ། །དར་སྤེ༷ལ་ལེགས་སྤེ༷ལ་ས་སྤེལ་ཡིན། །ཡི་གེ་དཔོ༷ད་པ་ད་དཔོད་དང༌། །གནས་སོགས་སྤོ༷ས་པ་ས་སྤོས་ཡིན། །
    ཕ༷ག་པ་ས་ཕ༷ག་ཕག་རྐྱང་དང༌། །ཁྱད་དུ་འཕ༷གས་པར་འ་འཕགས་ཡིན། །ཕ༷ངས་སེམས་ཕངས་ལ་འཕུལ་མེད་དང༌། །མདའ་སོགས་འཕ༷ངས་པར་འ་འཕུལ་ཡོད། །ཕ༷ར་ཕྱོགས་ཕ༷ར་རྒོལ་སྔོན་འཇུག་མེད། །གྲངས་འབོར་འཕ༷ར་བར་སྔོན་འཇུག་ཡོད། །བྲག་ཕུ༷ག་ཕུ༷ག་རོན་ཡང་འཇུག་མེད། །ཕུ༷གས་བསམ་ཕུ༷གས་རེར་ཡང་འཇུག་ཡོད། །ཕུ༷ར་བུ་ལྕགས་ཕུ༷ར་སྔོན་འཇུག་མེད། །ནམ་མཁར་འཕུ༷ར་བར་སྔོན་འཇུག་འ། །ཕྱག་ཏུ་ཕུ༷ལ་བར་སྔོན་འཇུག་མེད། །སྔོན་འཇུག་འཕུ༷ལ་ཡིག་འ་འཕུལ་ཡོད། །གོང་འཕེ༷ལ་འཕེ༷ལ་རྒྱས་འ་འཕེལ་ལོ། །བང་མི་ཕོ༷་ཉར་ཕ་རྐྱང་དང༌། །ལས་ཀའི་འཕོ༷་འགྱུར་འ་འཕོ་ཡིན། །ཕོ༷ག་ཐུག་ཕོག་ལ་ཡང་འཇུག་མེད། །གླ་ཕོ༷གས་ཕོགས་ལ་ཡང་འཇུག་ཡོད། །རླུང་འཕྲི༷ན་འཕྲི༷ན་ཡིག་འཕྲི༷ན་ལས་སོགས། །སྔོན་འཇུག་འ་ཡིས་འཕུལ་བར་ངེས། །
    དབུ༷་སྐྲ་དབུ༷་བརྙེས་ད་ཡིས་འཕུལ། །ཨུ༷་ཚུགས་ཨུ་ནི་ཨུ་རྐྱང་ཡིན། །གཡ༷ང་གཟར་གཡ༷ང་ལུག་ག་གཡང་དང༌། །ཡི་གེའི་དབྱ༷ངས་དང་གླུ་དབྱངས་ནི། །ད་དབྱངས་ཡིན་པ་ཤེས་པར་བྱ། །དུས་ཀྱི་དབྱ༷ར་ནི་ད་དབྱར་དང༌། །དངོས་པོ་གཡ༷ར་བ་ག་གཡར་ཡིན། །གཟུགས་ཀྱི་དབྱི༷བས་ནི་ད་དབྱིབས་སོ། །བག་གཡེ༷ང་ལྷོད་གཡེ༷ང་ག་གཡེང་ངོ༌། །མངའ་འབ༷ངས་སྦྱི་འབ༷ངས་འ་འབངས་དང༌། །ཆང་གི་སྦ༷ང་མར་ས་སྦང་ངོ༌། །ཐོན་འབ༷བ་ཡོང་འབ༷བ་འ་འབབ་དང༌། །རི་ཡི་རྦ༷བ་རྡོར་ར་རྦབ་ཡིན། །འབོ༷ད་སྐུལ་འབོ༷ད་སྒྲར་འ་འབོད་དང༌། །གྲོད་ཁོག་སྦོ༷ས་པར་ས་སྦོས་ཡིན། །གྲངས་ཀྱི་འབོ༷ར་ནི་འ་འབོར་རོ། །ཆུ་ཡི་རྦ༷་རླབས་ར་རྦ་དང༌། །ཤིང་རིགས་སྦ༷་ནི་ས་སྦ་ལ། །སྐེ་ཡི་ལྦ༷་བར་ལ་ལྦ་ཡིན། །ཆུ་ཡི་ལྦུ༷་བར་ལ་ལྦུ་དང༌། །འབུ༷་སྲིན་འབུ་ནི་འ་འབུ་ཡིན། །བློ་ཐག་རྦ༷ད་བཅད་ར་རྦད་དང༌། །འབ༷ད་བརྩོན་འབ༷ད་འབུངས་འ་འབད་ལ། །དངོས་པོ་སྦ༷ས་པ་ས་སྦས་ཡིན། །ཕྱི་ལ་འབུ༷ད་པར་འ་འབུད་དང༌། །མེ་གཏོང་སྦུ༷ད་པར་ས་སྦུད་ཡིན། །ཆར་ཟིམ་སྦྲ༷ང་ཆར་འབུ་སྦྲ༷ང་མ། །ས་སྦྲང་ཡིན་པ་བློ་རུ་ངེས། །
    ལྟ་བྱེད་མི༷ག་ལ་རྗེས་འཇུག་ག །མགྲིན་པའི་མི༷ད་པར་རྗེས་འཇུག་ད། །མེ༷ས་རྒྱལ་མེ༷ས་པོར་རྗེས་འཇུག་ས། །ཡོད་མེ༷ད་མེད་ལ་རྗེས་འཇུག་ད། །དམ༷ག་དཔུང་དམག་ནི་ད་དམག་དང༌། །མུན་པའི་སྨ༷ག་རུམ་ས་སྨག་གོ །དམ༷ངས་གཙོའི་དམངས་ནི་ད་དམངས་དང༌། །རྨང་གཞིའི་རྨང་ནི་ར་རྨང་ཡིན། །མཆོག་དམ༷ན་དམ༷ན་ཤར་ད་དམན་དང༌། །སྨ༷ན་པ་སྨ༷ན་བཅོས་ས་སྨན་ཡིན། །ངོ་མཚར་རྨ༷ད་བྱུང་ར་རྨད་དང༌། །ལུས་ཀྱི་སྨ༷ད་སོགས་ས་སྨད་ཡིན། །རིམ་པ་དམ༷འ་དང་དམའ་འབེབས་དང༌། །རིན་གོང་དམ༷འ་སོགས་ད་འཕུལ་ཡོད། །རྨ༷་དང་རྨ༷་བྱར་ར་རྨ་དང༌། །སྐད་ཆ་སྨྲ༷་བར་ས་སྨྲ་ཡིན། །ཉལ་བའི་རྨི༷་ལམ་ར་རྨི་འོ། །དམི༷གས་ཡུལ་དམི༷གས་བསལ་ད་དམིགས་དང༌། །རྟ་ཡི་རྨི༷ག་པར་ར་རྨིག་ཡིན། །ལོ་ཏོག་སྨི༷ན་པ་ས་སྨིན་ནོ། །ཁྱི་ཡིས་རྨུ༷གས་པར་ར་རྨུགས་དང༌། །ས་གཞི་སྨུ༷ག་དང་རིའི་སྨུ༷ག་པ། །ས་སྨུག་ཡིན་པས་མ་ནོར་ཅིག །ས་ཞིང་རྨོ༷་བར་ར་རྨོ་ལགས། །རྨོ༷ངས་པ་མགོ་རྨོ༷ངས་ར་རྨོངས་སོ། །སྨོ༷ན་ཚིག་སྨོ༷ན་འདུན་ཡིད་སྨོན་ནི། །ས་སྨོན་ཡིན་པས་ཤེས་པར་བྱ། །
    གཙ༷ང་མ་གཙ༷ང་ཆུར་སྔོན་འཇུག་ག །བཀའ་བཙ༷ན་ཁུངས་བཙ༷ན་བཙ༷ན་ཤེད་དང༌། །བཙ༷ན་འཛུལ་སོགས་ལ་བ་འཕུལ་ཡོད། །ཕྲན་ཙ༷མ་ལེགས་ཙ༷མ་ཙ་རྐྱང་དང༌། །བཟའ་བྱའི་རྩ༷མ་པར་ར་རྩམ་ཡིན། །རྩ༷་བ་རྩ༷་རྒྱུས་ར་རྩ་དང༌། །གཟན་རྩྭ༷འི་རྩྭ་ལ་ཝ་ཟུར་ཡོད། །གླ་རྩི༷་སྦྲང་རྩི༷ར་འཕུལ་མེད་དང༌། ། བརྩི༷་བཀུར་བརྩི༷་འཇོག་བ་འཕུལ་ཡོད། །གཡག་གི་རྩི༷ད་པར་རྗེས་འཇུག་ད། །གྲངས་ཀྱི་རྩི༷ས་ལ་རྗེས་འཇུག་ས། །མགོ་བོའི་སྤྱི་གཙུ༷ག་ག་གཙུག་དང༌། །ཤིང་སོགས་བཙུ༷གས་པར་བ་བཙུགས་ཡིན། །བཙུ༷ན་པ་བཙུ༷ན་མོར་བ་བཙུན་ནོ། །ཚིག་རྩུ༷བ་གདུག་རྩུ༷བ་ར་རྩུབ་ཡིན། །རི་ཡི་རྩེ༷་མོ་ར་རྩེ་དང༌། །བརྩེ༷་དུང་བརྩེ༷་བར་བ་འཕུལ་ཡོད། །གཙོ༷་བོ་གཙོ༷་འཛིན་ག་གཙོ་དང༌། །གསེར་སྦྱང་བཙོ༷་མར་བ་བཙོ་ཡིན། །བཙོ༷ན་པ་བཙོ༷ན་ར་བ་བཙོན་དང༌། །བརྩོ༷ན་འགྲུས་སྦྱང་བརྩོ༷ན་ར་བརྩོན་ཡིན། །
    ཉི་མ་ཚ༷་དང་སྤུན་ཚ༷་བོ། །ན་ཚ༷་ལ་སོགས་ཚ་རྐྱང་ངོ༌། །བཟའ་བྱའི་ཚྭ༷་ལ་ཝ་ཟུར་ཡོད། །ལུས་ཀྱི་མཚ༷ང་རར་མ་འཕུལ་དང༌། །ཁྱིམ་ཚ༷ང་གྲངས་ཚ༷ང་འཕུལ་མེད་ཅིང༌། །གོས་ཀྱི་བར་འཚ༷ང་འ་འཕུལ་ཡིན། །རྟགས་མཚ༷ན་མཚ༷ན་མོར་མ་མཚན་དང༌། །སྡེ་ཚ༷ན་ནང་ཚ༷ན་སྔོན་འཇུག་མེད། །ཚ༷བས་ཆེ་གནོད་ཚ༷བས་ཡང་འཇུག་ཡོད། །སྐྱིན་ཚ༷བ་ངོ་ཚ༷བ་ཡང་འཇུག་མེད། །བྲེལ་འཚ༷བས་འཚབ་ནི་འ་འཚབ་བོ། །ངོ་མཚ༷ར་མཚར༷་སྡུག་མ་མཚར་དང༌། །ལས་ཀ་ཚ༷ར་བར་སྔོན་འཇུག་མེད། །ལས་ཀ་མཚ༷མས་འཇོག་མཚ༷མས་སྤྲིན་དང༌། །བར་མཚ༷མས་ལ་སོགས་མ་མཚམས་ཡིན། །རིང་ཐུང་འཚ༷མས་པར་འ་འཚམས་སོ།། ཚོས་གཞི་མཚ༷ལ་ཀར་སྔོན་འཇུག་མ། །ནགས་ཚ༷ལ་སྐྱེད་ཚ༷ལ་སྔོན་འཇུག་མེད། །ལྷུ་ཚི༷གས་ཚིགས་ལ་ཡང་འཇུག་ཡོད། །མིང་ཚི༷ག་ཚིག་ལ་ཡང་འཇུག་མེད། །མེ་ཡིས་འཚི༷གས་པར་འ་འཚིགས་སོ། །གྲོང་པ་ཁྱིམ་མཚེ༷ས་མ་མཚེས་དང༌། །ཚེ༷ས་གྲངས་ཚེས་ལ་སྔོན་འཇུག་མེད། །ཕྱུགས་ཟོག་འཚོ༷་བར་འ་འཚོ་དང༌། །རྒྱ་མཚོའི་མཚོ་ནི་མ་མཚོ་འོ། །མཚོ༷ན་ཆ་མཚོ༷ན་རྟགས་མ་མཚོན་དང༌། །ཚོ༷ན་རྩི་ཚོ༷ན་ཁྲར་སྔོན་འཇུག་མེད། ཐེ་ཚོ༷མ་ཚོ༷མ་བུར་འཕུལ་མེད་དང༌། །དགོངས་པ་འཚོ༷མ་པར་འ་འཕུལ་ཡོད། །
    མཛ༷འ་བརྩེ་མཛ༷འ་མཐུན་མ་མཛའ་དང༌། །རྫ༷་ཁོག་རྫ༷་གཡམ་ར་རྫ་ཡིན། །མཁས་མཛ༷ངས་མཛ༷ངས་མར་མ་འཕུལ་དང༌། །ལག་པ་འཛ༷ངས་པར་འ་འཛངས་ཡིན། །མཛ༷ད་འཕྲིན་མཛ༷ད་རྫེས་མ་མཛད་དང༌། །འཛ༷ད་སྤྲོད་འཛ༷ད་སྤྱོད་འ་འཛད་ཡིན། །འཐབ་འཛི༷ང་འཛིང་ནི་འ་འཛིང་དང༌། །ཆུ་ཡི་རྫི༷ང་བུར་ར་རྫིང་ཡིན། །ལག་ཏུ་འཛིན་དང་འཁོན་འཛི༷ན་ནི། །འ་འཛིན་ཡིན་པ་ཤེས་པར་བྱ། །རྫུ༷་འཕྲུལ་ན་རྫུ༷ར་ར་རྫུ་དང༌། །རྫུ༷ན་གཏམ་རྫུ༷ན་པར་རྗེས་འཇུག་ན། །ཞལ་འཛུ༷མ་འཛུ༷མ་དམུལ་འ་འཛུམ་མོ། །ནང་དུ་འཛུ༷ལ་བར་འ་འཛུལ་ཡིན། །ཁ་སོགས་འཛེ༷མ་པར་འ་འཛེམ་མོ། །མཛེ༷ས་པོ་མཛེ༷ས་སྡུག་མ་མཛེས་དང༌། །གོས་སོགས་བརྫེ༷ས་པར་ར་བརྫེས་ཡིན། །མཛོ༷་དང་མཛོ༷་མོར་མ་མཛོ་འོ། །ཡོངས་སུ་རྫོ༷གས་པར་ར་རྫོགས་ཡིན། །ཆུ་མཛོ༷ད་མཛོ༷ད་ཁང་མ་མཛོད་ལ། །མཉམ་དུ་འཛོ༷མ་པ་འ་འཛོམ་ཡིན། །
    ཝ༷་སྐྱེས་ཝ༷་ལེར་ཝ་རྐྱང་ངོ༌། །
    རྐང་ལག་ཞ༷་བོ་ཞ་རྐྱང་དང༌། །མགོ་ཡི་ཞྭ༷་མོར་ཝ་ཟུར་ཡོད། །ཉིན་ཞ༷ག་ཞ༷ག་ཚིར་ཡང་འཇུག་མེད། །ཐག་པའི་ཞ༷གས་པར་ཡང་འཇུག་ཡོད། །ས་ལ་བཞ༷ག་པར་བ་བཞག་དང༌། །སློབ་གསོའི་བྱ་གཞ༷ག་ག་གཞག་གོ །མེ་ཏོག་བཞ༷ད་པར་བ་བཞད་དང༌། །གླུ་གཞ༷ས་གཞས་ནི་ག་གཞས་ཡིན། །སྤུས་ཀ་ཞ༷ན་པར་སྔོན་འཇུག་མེད། །རང་གཞ༷ན་གཞན་ལ་སྔོན་འཇུག་ག །ཞ༷ར་བྱུང་ཞ༷ར་ཞོར་སྔོན་འཇུག་མེད། །སྐྲ་སོགས་བཞ༷ར་བར་སྔོན་འཇུག་བ། །ཞི༷་དྲག་ཞི༷་བདེར་སྔོན་འཇུག་མེད། །གྲོས་གཞི༷་རྨང་གཞི༷ར་སྔོན་འཇུག་ག །མདའ་ཡི་གཞུ༷་ནི་ག་གཞུ་དང༌། །མར་ཁུ་བཞུ༷་བར་བ་བཞུ་ཡིན། །ལམ་གྱི་གཞུ༷ང་དང་སྲིད་གཞུ༷ང་སོགས། །ག་གཞུང་ཡིན་པ་བློ་རུ་ངེས། །ཉི་མ་བཞུ༷ད་པར་བ་བཞུད་དང༌། །རྡོ་སོགས་གཞུ༷ས་པར་ག་གཞུས་ཡིན། །གདན་ནས་བཞེ༷ངས་པར་བ་བཞེངས་དང༌། །ཁ་ཞེ༷ང་ཞེང་ལ་སྔོན་འཇུག་མེད། །ཕྱག་ཏུ་བཞེ༷ས་པར་རྗེས་འཇུག་ས། །དགོངས་པ་བཞེ༷ད་པར་རྗེས་འཇུག་ད། །ཞོ༷ག་ཁོག་ཞོག་ལ་ཡང་འཇུག་མེད། །སྔ་དྲོའི་ཞོ༷གས་པར་ཡང་འཇུག་ཡོད། །བཤུ་གཞོ༷ག་ཤིང་གཞོག་སྔོན་འཇུག་ག །གཞོ༷གས་འདེགས་གཞོགས་ལ་ཡང་འཇུག་ཡོད། །སྒང་ཞོ༷ང་ཞོང་ལ་སྔོན་འཇུག་མེད། །ཤིང་གི་གཞོ༷ང་པར་སྔོན་འཇུག་ག །རྟ་སོགས་བཞོ༷ན་པར་བ་བཞོན་དང༌། །ན་སོ་གཞོ༷ན་པར་ག་གཞོན་ནོ། །
    ཁོང་ཁྲོ་ཟ༷་དང་ཟ༷་མ་དང༌། །ཟ༷་རུ་ལ་སོགས་ཟ་རྐྱང་ཡིན། །གཟ༷འ་འཁོར་གཟ༷འ་འཛིན་ག་གཟའ་དང༌། །བཟ༷འ་ཚང་ན་བཟ༷འ་བ་བཟའ་ཡིན། །ལྕགས་རིགས་ཟ༷ངས་ལ་འཕུལ་མེད་དང༌། མི་བཟ༷ང་ལས་བཟང་བ་འཕུལ་ཡོད། །ཚེ་སོགས་ཟ༷ད་པར་རྗེས་འཇུག་ད། །ཁ་ཟ༷ས་ཟས་ལ་རྗེས་འཇུག་ས། །སེམས་ལ་གཟ༷ན་པར་ག་གཟན་དང༌། །ནང་ཟ༷ན་མར་ཟ༷ན་འཕུལ་མེད་ཡིན། །གཟ༷བ་མཆོར་གཟ༷བ་རྒྱས་ག་གཟབ་དང༌། །གཏིང་ཟ༷བ་ཟ༷བ་བརླིང་སྔོན་འཇུག་མེད། །ཆང་གིས་བཟི༷་བར་བ་བཟི་དང༌། །གཟི༷་བརྗིད་མིག་གཟི༷ར་ག་གཟི་ཡིན། །གཅན་གཟན་གཟི༷ག་ལ་ཡང་འཇུག་མེད། །སྤྱན་གྱིས་གཟི༷གས་པར་ཡང་འཇུག་ཡོད། །སྐྲ་སོགས་ཟི༷ང་བར་སྔོན་འཇུག་མེད། །གྲུ་གཟི༷ངས་གཟིངས་ལ་སྔོན་འཇུག་ག །གཟི༷མ་ཁང་གཟི༷མ་ཤག་ག་གཟིམ་དང༌། །ཆར་ཟིམ་རླུང་ཟི༷མ་འཕུལ་མེད་ཡིན། །གཟུ༷གས་བརྙན་གཟུ༷གས་དབྱིབས་སྔོན་འཇུག་ག །ན་ཟུ༷ག་ཟུག་ལ་སྔོན་འཇུག་མེད། །ཐབས་ཤེས་ཟུ༷ང་འབྲེལ་ཡང་འཇུག་མེད། །ལུས་ཀྱི་ཟུ༷ངས་ཁྲག་ཡང་འཇུག་ཡོད། །མེ་ཏོག་ཟེ༷་འབྲུར་ཟེ་རྐྱང་ངོ༌། །ཉི་མའི་འོད་ཟེ༷ར་འཕུལ་མེད་དང༌། །ལྕགས་གཟེ༷ར་ཟུག་གཟེ༷ར་སྔོན་འཇུག་ག །གཟེ༷ངས་སུ་ཐོན་པར་ག་གཟེངས་སོ། །བཟོ༷་ལས་བཟོ༷་པར་བ་བཟོ་དང༌། །དྲིན་དུ་གཟོ༷་བར་ག་གཟོ་ཡིན། །ཤིང་བཟོ༷འི་གཟོང་ནི་ག་འཕུལ་དང༌། །ནོར་གྱི་ཟོ༷ང་ནི་འཕུལ་མེད་ཡིན། །བཟོ༷ད་སྒོམ་བཟོ༷ད་བསྲན་བ་བཟོད་དང༌། །ད་གཟོ༷ད་གཟོད་ནི་ག་གཟོད་ཡིན། །
    འོ༷ད་ཟེར་འོ༷ད་མདངས་རྗེས་འཇུག་ད། །འོ༷ས་འགན་འོ༷ས་བབ་རྗེས་འཇུག་ས། །ཡིད་དུ་འོ༷ང་བར་ཡང་འཇུག་མེད། །མ་འོ༷ངས་འོངས་ལ་ཡང་འཇུག་ཡོད། །
    ཁུར་པོ་ཡ༷ང་པོར་ཡང་འཇུག་མེད། །གུ་ཡ༷ངས་ཡངས་ལ་ཡང་འཇུག་ཡོད། །ཡ༷མ་མེ་ཡོ༷མ་མེར་ཡང་འཇུག་མེད། །ནད་ཡ༷མས་སོགས་ལ་ཡང་འཇུག་ཡོད། །ཡི༷་གེ་ཡི༷་རངས་ཡི༷་རྐྱང་དང༌། །བོད་ཡི༷ག་རྒྱ་ཡི༷ག་རྗེས་འཇུག་ག །ཡོ༷ང་འབབ་ཡོ༷ང་རྐྱེན་ཡང་འཇུག་མེད། །ཡོ༷ངས་རྫོགས་ཡོ༷ངས་ཁྱབ་ཡང་འཇུག་ཡོད། །ཡོ༷ད་མེད་ཡོད་ལ་རྗེས་འཇུག་ད། །གྲོ་ཡོ༷ས་ནས་ཡོ༷ས་རྗེས་འཇུག་ས། །
    ར༷་ལུག་ར༷་སྤྲོད་ར་རྐྱང་དང༌། །ཕྱུགས་ཀྱི་རྭ༷ཅོར་ཝ་ཟུར་ཡོད། །ཟངས་སེར་ར༷ག་ལ་ཡང་འཇུག་མེད། །ཆུ་ར༷གས་རགས་ལ་ཡང་འཇུག་ཡོད། །རི༷ག་གནས་རི༷ག་གཞུང་ཡང་འཇུག་མེད། །མི་རི༷གས་ལས་རི༷གས་ཡང་འཇུག་ཡོད། །གོ་རི༷མ་རིམ་ལ་ཡང་འཇུག་མེད། །ནད་རིམ༷ས་རིམས་ལ་ཡང་འཇུག་ཡོད། །
    ལ༷་ཀླུང་ལ༷་རྒྱར་ལ་རྐྱང་དང༌། །གྱོན་གོས་ལྭ༷་བར་ཝ་ཟུར་ཡོད། །རྗེས་ཟློས་ལ༷ད་མོར་རྗེས་འཇུག་ད། །བྱ་བ་ལ༷ས་པར་རྗེས་འཇུག་ས། །ར་ལུ༷ག་ལུག་ལ་ཡང་འཇུག་མེད། །ལུག༷ས་སྲོལ་ལུགས་ལ་ཡང་འཇུག་ཡོད། །ཁ་ལུ༷ད་སྣ་ལུ༷ད་ཞིང་ཁའི་ལུ༷ད། །ཐུག་པ་ལུ༷ད་པར་རྗེས་འཇུག་ད། །གཟུགས་པོའི་ལུ༷ས་དང་རྗེས་སུ་ལུ༷ས། །རྗེས་འཇུག་ས་ཡིན་བློ་རུ་ངེས། །ལོ༷ག་ལྟ་ལོ༷ག་སྤྱོད་ཡང་འཇུག་མེད། །ལོ༷གས་སྐད་ལོ༷གས་བཞག་ཡང་འཇུག་ཡོད། །ལོ༷ང་བའི་ལོང་ལ་ཡང་འཇུག་མེད། །ལོ༷ངས་སྤྱོད་ལོངས་ལ་ཡང་འཇུག་ཡོད། །
    ཚག་ཤ༷་ལུག་ཤ༷ར་ཤ་རྐྱང་དང༌། །ཤྭ༷་འོད་ཤྭ༷་བར་ཝ་ཟུར་ཡོད། །ཤིང་སོགས་གཤ༷གས་པར་ག་གཤ༷གས་དང༌། །འགྱོད་པ་བཤ༷གས་ནི་བ་བཤ༷གས་སོ། །ཡིག་ཤ༷ད་བལ་ཤ༷ད་རྗེས་འཇུག་ད། །ཆ་ཤ༷ས་འགའ་ཤ༷ས་རྗེས་འཇུག་ས། །སྒོ་ཡི་ཤ༷མ་བུར་སྔོན་འཇུག་མེད། །གཤ༷མ་འོག་གཤ༷མ་གསལ་ག་གཤམ་དང༌། །སྟོན་མོ་བཤ༷མས་པར་བ་བཤམས་ཡིན། །ལུས་པོའི་ཤི༷ག་ལ་སྔོན་འཇུག་མེད། །གྱང་སོགས་བཤི༷གས་པར་སྔོན་འཇུག་བ། །ཞིང་ས་གཤི༷ན་པོར་ག་གཤིན་ནོ། །དཔུང་པ་མཉམ་གཤི༷བས་ག་གཤིབས་ཡིན། །ཤིང་རིགས་ཤུ༷ག་པར་ཡང་འཇུག་མེད། །སྟོབས་ཤུ༷གས་སེམས་ཤུ༷གས་ཡང་འཇུག་ཡོད། །ཕྱུགས་ཀྱི་ཤ་ཤེ༷ད་རྗེས་འཇུག་ད། །ཤེ༷ས་བྱ་ཤེ༷ས་ཡོན་རྗེས་འཇུག་ས། །ཡུལ་གྱི་གཤེ༷ད་མར་ག་གཤེད་དང༌། །གཉེན་བཤེ༷ས་མཛའ་བཤེ༷ས་བ་བཤེས་ཡིན། །ཤོག་བུའི་ཤོ༷ག་ལ་སྔོན་འཇུག་མེད། །བྱ་ཡི་གཤོ༷ག་པར་སྔོན་འཇུག་ག །ཡག་ཤོ༷ས་སྡུག་ཤོ༷ས་རྗེས་འཇུག་ས། །སྟེང་ཤོ༷ད་ཤོད་ལ་རྗེས་འཇུག་ད། །གྲབས་གཤོ༷མ་ལྐོག་གཤོ༷མ་ག་གཤོམ་མོ། ། ཐོང་གཤོ༷ལ་ལྕགས་གཤོ༷ལ་ག་གཤོལ་དང༌། །གོམ་པ་ཕྱི་བཤོ༷ལ་བ་བཤོལ་ཡིན། །
    ས༷་བོན་ས༷་བཀྲ་ས་རྐྱང་དང༌། །སྲ༷་བརྟན་སྲ༷་མཁྲེགས་ར་བཏགས་ཡོད། །ས༷ང་ཉིན་སང་ལ་ཡང་འཇུག་མེད། །མུན་པ་ས༷ངས་ལ་ཡང་འཇུག་ཡོད། །ཡོ་བསྲ༷ང་བ་འཕུལ་ར་བཏགས་དང༌། །བྲེ་སྲང་སྲ༷ང་ལ་འཕུལ་མེད་ཡིན། །གཉིད་ས༷ད་ས༷ད་སེར་འཕུལ་མེད་དང༌། །ལུག་སོགས་བས༷ད་པར་བ་འཕུལ་ཡོད། ། ཁ་གས༷བ་གུན་གས༷བ་ག་གསབ་དང༌། །རྟ་ཡི་སྲ༷བ་དང་གདན་སྲ༷བ་པོ། །ས་ལ་ར་བཏགས་ཡོད་པར་ཤེས། །གས༷ལ་བསྒྲགས་གསལ་ནི་ག་གསལ་དང༌། །དམིགས་བས༷ལ་བསལ་ནི་བ་བསལ་ཡིན། །སྲི༷ན་བལ་འབུ་སྲི༷ན་རྗེས་འཇུག་ན། །སྤུན་མཆེད་སྲི༷ང་མོར་རྗེས་འཇུག་ང༌། །ལྷགས་བསི༷ལ་བསི༷ལ་གྲིབ་བ་བསིལ་དང༌།། སི༷ལ་མ་སི༷ལ་ཚོང་སྔོན་འཇུག་མེད། །སུ༷་ཞིག་སུ༷་འདྲར་འཕུལ་མེད་དང༌། །དགའ་བསུ༷་ཕེབས་བསུར་བ་འཕུལ་ཡོད། །རུལ་སུ༷ངས་སུངས་ནི་ས་སུངས་དང༌། །སྒོ་སྲུང་ཉེན་སྲུ༷ང་སྲུ༷ང་སྐྱོབ་སོགས། །ས་ལ་ར་བཏགས་ཡོད་པར་ཤེས། །བཀའ་མོལ་གསུ༷ང་ནི་ག་གསུང་དང༌། །དྲི་བསུ༷ང་བསུང་ནི་བ་བསུང་ཡིན། ། ཡི་གེ་བསུ༷བ་པར་བ་བསུབ་དང༌། །སེར་ཁའི་སྲུ༷བས་དང་ཇ་སྲུ༷བས་མར། །ས་ལ་ར་བཏགས་ཡོད་པར་ཤེས། །གྲངས་ཀྱི་གསུ༷མ་ནི་ག་གསུམ་དང༌། །སུ༷མ་ཅུ་སུ༷མ་བརྒྱར་སྔོན་འཇུག་མེད། །རི་དྭགས་སེ༷ང་གེར་སྔོན་འཇུག་མེད། །གུང་གསེ༷ང་བར་གསེ༷ང་སྔོན་འཇུག་ག །གྲོང་གསེ༷བ་ནགས་གསེ༷བ་ག་གསེབ་བོ། །ཁ་དོག་སེ༷ར་དང་སེ༷ར་སྣ་ཆེ། །སེ༷ར་བ་བབ་པ་ས་རྐྱང་ཡིན། །རིན་ཆེན་གསེ༷ར་དང་སྨན་གསེ༷ར་ཏིག །ག་ཡི་འཕུལ་བར་ཤེས་པར་བྱ། །ཆ་གསེ༷ས་ནང་གསེ༷ས་ག་གསེས་དང༌། །བལ་སོགས་བསེ༷ད་པ་བ་བསེད་ཡིན། ། སོ༷་དང་སོ༷་ནམ་ས་རྐྱང་དང༌། །གསོ༷་སྐྱོང་སེམས་གསོ༷ར་ག་འཕུལ་ཡོད། །ལག་པའི་སོ༷ག་པ་སོ༷ག་ལེ་དང༌། །སོ༷ག་རིགས་ལ་སོགས་ཡང་འཇུག་མེད། །མང་ཚིག་སོ༷གས་ལ་ཡང་འཇུག་ཡོད། །བླ་སྲོ༷ག་ཚེ་སྲོ༷ག་ལུས་སྲོ༷ག་སོགས། །ས་ལ་ར་བཏགས་ཡོད་པར་ཤེས། །ནར་སོ༷ན་མཐར་སོ༷ན་འཕུལ་མེད་དང༌། །འཆི་གསོ༷ན་གསོན་ལ་ག་འཕུལ་ཡོད། །ཐེ་ཚོམ་སོ༷མ་ཉིར་སྔོན་འཇུག་མེད། །ཤིང་རིགས་གསོ༷མ་ལ་སྔོན་འཇུག་ག ། ཤིང་སོ༷ལ་རྡོ་སོ༷ལ་སྔོན་འཇུག་མེད། །གསོ༷ལ་རས་གསོལ་སྟོན་སྔོན་འཇུག་ག །
    ཧ༷་ཅང་ཧ་ནི་ཧ་རྐྱང་དང༌། །ཧྭ༷་ཤང་ཧྭ་ལ་ཝ་ཟུར་ཡོད། །ཡི་གེ་ཧྲ༷ལ་ཧྲ༷ལ་རྩབ་ཧྲ༷ལ་སོགས། །ཧ་ལ་ར་བཏགས་ཡོད་པར་ཤེས། །ལྕགས་ཧྲེ༷ང་མི་ཧྲེ༷ང་ཡང་འཇུག་མེད། །ཀོ་བ་ཧྲེ༷ངས་པར་ཡང་འཇུག་ཡོད། ། ལྷ༷ག་པ་ལྷ༷ག་མར་ཡང་འཇུག་མེད། །རླུང་པོའི་ལྷ༷གས་པར་ཡང་འཇུག་ཡོད། །འདྲེས་ལྷ༷ད་ལྷད་ལ་རྗེས་འཇུག་ད། །ལྷ༷ས་མའི་ལྷས་ལ་རྗེས་འཇུག་ས། །
    ཉོན་ཨ༷ང་གསོན་ཨ༷ང་བྲིས་ཨ༷ང་སོགས། །རྗེས་འཇུག་ཡོད་པ་ཤེས་པར་གྱིས། །
    སྒྲ་མཚུངས་གོ་སླའི་དག་ཡིག་འདི། །བློ་གསར་རྣམས་ཀྱི་ཆེད་དུ་བསྒྲིགས། །
མཆན།    སློབ་ཆུང་དག་ཡིག་འདི་ནི། བོད་ལྗོངས་སློབ་གསོ་ཐིང་སློབ་གཞི་རྩོམ་སྒྱུར་ཁང་ནས་བརྩམས་ཤིང༌། ཕྱི་ལོ་༡༩༨༧ ལོར་བོད་ལྗོངས་མི་དམངས་དཔེ་སྐྲུན་ཁང་གིས་དཔར་སྐྲུན་བྱས་པ་དེའི་ཕྱི་ལོ་༡༩༩༤ ལོའི་དཔར་ཐེངས་དྲུག་པ་ལས་བདམས་བཀོད་ཞུས་པ་ཡིན།

༄༅། །བོད་ཀྱི་བརྡ་དག་བྱིས་པའི་ལམ་མཁན་ཞེས་བྱ་བ་བཞུགས་སོ།།
བསྟན་འཛིན་རྣམ་རྒྱལ།(༡༩༣༣-༢༠༠༥)
༄༅། །རྒྱལ་བ་ཀུན་གྱི་མཁྱེན་རབ་ཀྱི། །རང་གཟུགས་རྗེ་བཙུན་མཁྱེན་པའི་གཏེར། །དྲན་པ་ཁོ་ནས་རྨོངས་པའི་དཔུང༌། །མཐར་བྱེད་འཇམ་དཔལ་དཔའ་བོས་སྐྱོངས། །ཤེས་བྱའི་མིང་ཚིག་མཐའ་ཡས་པས། །ཀུན་ཀྱང་བརྗོད་པར་མི་ནུས་མོད། །བྱིས་པའི་བློ་དང་འཚམས་པ་ཡི། །སྡེབ་སྦྱོར་ཉེར་མཁོ་བཤད་པར་བྱ། །བརྗོད་དོན་ཀཱ་ལི་སུམ་ཅུ་ལ། །རྐྱང་པ་འཕུལ་དང་མགོ་ཅན་དང༌། །དབྱངས་བཞི་ཡ་ར་ལ་ཝའི་འདོགས། །རྗེས་འཇུག་ལ་སོགས་རིམ་གྱིས་བསྟན། །
༼ཀ༽ ཀ་བ་ཀ་རུ་ཀ་དག་སོགས། །ཀ་རྐྱང་ཡིན་པས་ཤེས་པར་བྱ། །རྒྱལ་བའི་བཀའ་ནི་བ་བཀའ་ལ། ། ངལ་བའི་དཀའ་བ་ད་དཀའ་ཡིན། །དུས་ཀྱི་སྐ་ཅིག་ས་སྐ་ལ། །ཆུ་ཡི་རྐ་ནི་ར་རྐ་ཡིན། །ལོ་སྐག་ས་སྐག་ཀག་ཀྱང་རུང༌། །ལམ་སོགས་བཀག་པ་བ་བཀག་ཡིན། །མདའ་སྣོད་བཀང་བ་བ་བཀང་ལ། །ཐུགས་དམ་བསྐང་བ་བ་སའི་བསྐང༌། །ལག་པ་བཀན་པ་བ་བཀན་ལ། །ཁ་དཀན་དཀན་གཟར་ད་དཀན་ཡིན། །མེ་ཉིར་བསྐམ་པ་བ་སའི་བསྐམ། །འདོད་ལ་བརྐམ་པ་བ་རའི་བརྐམ། །ཁ་ཡི་རྐན་ནི་ར་རྐན་ཀྱང༌། །བྱེད་རེ་སྐན་ལ་ས་སྐན་ནོ། །ཁ་དོག་དཀར་བ་ད་དཀར་ལ། །དམིགས་སུ་བཀར་བ་བ་བཀར་ཏེ། །གནམ་གྱི་སྐར་མ་ས་སྐར་རོ། །དཔྱ་སོགས་བཀལ་ནི་བ་བཀལ་ལ། །དུས་ཀྱི་བསྐལ་པ་བ་སའི་བསྐལ། །ཐང་སོགས་བཀུ་བ་བ་བཀུ་ལ། །བྱུག་པ་བསྐུ་བ་བ་སའི་བསྐུ། །ངག་སོགས་ལྐུགས་པ་ལ་ལྐུགས་ལ། །རྒྱན་འགྱེད་སྐུགས་ནི་ས་སྐུགས་ཏེ། །མདུན་དུ་བཀུག་པ་བ་བཀུག་གོ །བསད་པའི་བཀུམ་ནི་བ་བཀུམ་ལ། །རྐང་ལག་བསྐུམ་པ་བ་སའི་བསྐུམ། །བསྙེན་བཀུར་བཀུར་སྟི་བ་བཀུར་ལ། །དབང་འཕྲིན་བསྐུར་བྱ་བ་སའི་བསྐུར། །སྐུར་འདེབས་སོགས་ལ་བས་འཕུལ་སྤོངས། །རྐུན་མ་རྐུ་བ་ར་རྐུ་ལ། །སངས་རྒྱས་སྐུ་ནི་ས་སྐུ་ཡིན། །པར་སོགས་བརྐོ་བྱ་བ་རའི་བརྐོ། །རྒྱལ་སར་བསྐོ་བ་བ་སའི་བསྐོ། །མགྱོགས་པའི་སྐྱེན་ནི་ས་སྐྱེན་ལ༑ ༑འཕྲལ་རྐྱེན་རྒྱུ་རྐྱེན་ར་རྐྱེན་ནོ། །རྐང་ལག་བརྐྱང་བྱ་བ་རའི་བརྐྱང༌། །དྲིན་གྱིས་བསྐྱང་བ་བ་སའི་བསྐྱང༌། །དབུས་ཀྱི་དཀྱིལ་ནི་ད་དཀྱིལ་ལ། །ཆུ་སོགས་བསྐྱིལ་བྱ་བ་སའི་བསྐྱིལ། །བཀའ་བཀྱོན་གནང་བ་བ་བཀྱོན་ལ། །རྟ་ལ་བསྐྱོན་བྱ་བ་སའི་བསྐྱོན། །ཞོ་སོགས་དཀྲོགས་པ་ད་དཀྲོགས་ལ། །ཌཱ་རུ་བསྐྲོགས་ཟིན་བ་སའི་བསྐྲོགས། །མགོ་བོའི་སྐྲ་ནི་ས་སྐྲ་ལ། །བཀྲ་ཤིས་བཀྲ་ནི་བ་བཀྲ་ཡིན། །སྣལ་མ་དཀྲི་བ་ད་དཀྲི་ལ། །ལམ་དུ་བཀྲི་བ་བ་བཀྲི་ཡིན། །རོལ་མོ་དཀྲོལ་བ་ད་དཀྲོལ་ལ། །མདུད་པ་བཀྲོལ་བ་བ་བཀྲོལ་ལོ༑ ༑དྲི་མ་བཀྲུ་བ་བ་བཀྲུ་ལ། །སློང་མོས་བསྐྲུ་བྱ་བ་སའི་བསྐྲུ། །ནགས་ཀླུང་ཆུ་ཀླུང་ཀ་ཀླུང་དང༌། །ཀློང་གྱུར་ལ་སོགས་ཀ་སྡེ་བསྡུས། །
༼ཁ༽ ལུས་ཀྱི་ཁ་ནི་ཁ་རྐྱང་ལ། །ནམ་མཁའི་མཁའ་ནི་མ་མཁའ་ཡིན། །བྱ་མཁན་མཁན་པོ་མ་མཁན་ལ། །སྔོ་ཡི་མཁན་པ་འ་ཡང་རུང༌། །ཁང་པའི་མཁར་ནི་མ་མཁར་ལ། །རྟེན་པའི་འཁར་བ་འ་འཁར་རོ། །ལུས་ཀྱི་མཁལ་མ་མ་མཁལ་ལ། །སྐུད་པ་འཁལ་བ་འ་འཁལ་ཡིན། །ཁས་ལེན་ཁས་ལ་འཕུལ་མེད་ཅིང༌། །མཁས་པའི་དབང་པོ་མ་མཁས་སོ། །སྡང་འགྲན་འཁུ་བ་འ་འཁུ་ལ། །ཀོ་ལོང་མཁུ་ལྡོག་མ་མཁུ་འོ། །སྣུམ་གྱི་འཁུར་ར་འ་འཁུར་ལ། །མདན་པའི་མཁུར་ཚོས་མ་མཁུར་ཡིན། །བདེ་བར་མཁོས་ཕབ་མ་མཁོས་ལ། །ཁ་ཐབས་འཁོས་ཀ་འ་འཁོས་སོ། །ལུས་ལ་འཁྱུད་པ་འ་འཁྱུད་ལ། །སེར་སྣའི་དཔེ་མཁྱུད་མ་མཁྱུད་ཡིན། །ལག་གི་མཁྲིག་མ་མ་མཁྲིག་ལ། །ཕོ་མོའི་འཁྲིག་པ་འ་འཁྲིག་གོ །ནད་ཀྱི་མཁྲིས་པ་མ་མཁྲིས་ལ། །ཉེ་བའི་འཁྲིས་སོགས་འ་འཁྲིས་ཡིན། །ཁ་ཡི་འཇུག་པ་མདོ་ཙམ་བསྡུས། །
༼ག༽
ན་ཚོད་རྒས་པ་ར་རྒས་ལ། །སྨན་གྱི་སྒ་དང་རྟ་ཡི་སྒ། །ས་སྒ་ཡིན་པས་ཤེས་པར་བྱ། །སྟེང་གི་སྒང་ནི་ས་སྒང་ལ། །གཅིན་སྣོད་ལྒང་པ་ལ་ལྒང་ངོ༌། །སྣོད་སོགས་དགང་བྱ་ད་དགང་ལ། །བྱ་བའི་བསྒང་ནི་བ་སའི་བསྒང༌། །ལོགས་སུ་དགར་བ་ད་དགར་ལ། །ཆོས་སྒར་དམག་སྒར་ས་སྒར་རོ། །ལ་ཆུ་རྒལ་བ་ར་རྒལ་ལ། །ལུས་ཀྱི་སྒལ་པ་ས་སྒལ་ཡིན། །རི་དྭགས་དགོ༌བ་ད་དགོ་ལ། །བགོ༌བཤའ་གོས་བགོ་བ་བགོ་སྟེ། །བཀའ་སོགས་བསྒོ་བྱ་བ་སའི་བསྒོ། །འཇུག་པའི་སྒོ་ལ་འཕུལ་ཡིག་སྤོངས། །ལུས་ཀྱི་མགོ༌བོ་མ་མགོ༌ལ། །བྱ་བའི་འགོ་དང་རིམས་ནད་འགོ །འ་འགོ༌ཡིན་པས་ཤེས་པར་བྱ། །ལམ་ངན་དགག་བྱ་ད་དགག་ལ། །མནའ་བསྒག་པ་ནི་བ་སའི་བསྒག །བཟོ་བོའི་མགར་བ་མ་མགར་ལ། །སྐབས་འགར་ཞེས་པ་འ་འགར་རོ། །མགལ་མེ་མགལ་དུམ་མ་མགལ་ལ། །མི་མཐུན་འགལ་བ་འ་འགལ་ཡིན། ། སེམས་ལ་མགུ་བ་མ་མགུ་ལ། །སྐྱེ་དགུ་ར་རྒུ་གང་ཡང་རུང༌། །དྲུང་དུ་དགུག་བྱ་ད་དགུག་ལ། །ལམ་དུ་བསྒུག་པ་བ་སའི་བསྒུག །སྐེ་ཡི་མགུལ་ནི་མ་མགུལ་ལ། །གཡོ་བའི་འགུལ་བ་འ་འགུལ་ལོ། །སྟེང་ནས་བགོམ་པ་བ་བགོམ་ལ། །ལྷ་སོགས་བསྒོམ་བྱ་བ་སའི་བསྒོམ། །རྒྱ་སྐྱེད་རྒྱ་མཚོ་ར་རྒྱ་ལ། །གྲངས་ཀྱི་བརྒྱ་ནི་བ་རའི་བརྒྱ། །རྒྱུ་འབྲས་རྒྱུ་བ་ར་རྒྱུ་ལ། །གཡོ་སྒྱུ་སྒྱུ་མ་ས་སྒྱུ་འོ། །བར་མེད་བརྒྱུད་པ་བ་རའི་བརྒྱུད།། རྒྱུད་སྡེ་སོགས་ལ་བས་འཕུལ་སྤོངས། །མྱུར་ཞིང་མགྱོགས་པ་མ་མགྱོགས་ལ། །གྱེན་ལ་འགྱོགས་པ་འ་འགྱོགས་སོ། །ཕ་རོལ་དགྲ་བོ་ད་དགྲ་ལ། །རྣ་བའི་སྒྲ་ནི་ས་སྒྲ་ཡིན། །རྒས་ཤིང་བགྲེས་པ་བ་བགྲེས་ལ༑ ༑གལ་ཏ་མགོ་བསྒྲེས་བ་སའི་བསྒྲེས། །ཁ་ཡི་མཆུ་སྒྲོས་ཟེར་སྒྲོས་དང༌། །སྒྲོས་གཙང་སོགས་ལ་བས་འཕུལ་མེད། །གླ་བ་གླང་པོ་གཏམ་གླན་གླེན། །གླིང་བཞི་གླིང་བུ་ངར་གླུད་གླགས། །གླེགས་བམ་གློག་འགྱུ་བཅིངས་པ་གློད། །ག་ཡི་འཇུག་པ་མདོ་ཙམ་མོ། །
༼ང༽
གྲངས་ཀྱི་ལྔ་ནི་ལ་ལྔ་ལ། །མཇུག་མའི་རྔ་མ་རྔ་ཡབ་དང༌། །བརྡུང་བའི་རྔ་ལ་ར་རྔ་ཡིན། ། ཐུགས་ལ་མངའ་བ་མ་མངའ་ལ། །དུས་ལ་སྔ་བ་ས་སྔ་འོ། །ཕོ་ཉ་མངགས་པ་མ་མངགས་ལ། །རིག་འཛིན་སྔགས་པ་ས་སྔགས་དང༌། །བསྟོད་བསྔགས་བསྔགས་པ་བ་སའི་བསྔགས། །དངངས་སྐྲག་སྔངས་པ་གང་ཡང་རུང༌། །རོ་མངར་བ་ནི་མ་མངར་ལ། །ཚར་དུ་དངར་བ་ད་དངར་རོ། །སྐྱེ་བའི་མངལ་ནི་མ་མངལ་ལ། །སྡུག་བསྔལ་བ་ནི་བ་སའི་བསྔལ། །ལིང་པའི་རྔོན་པ་ར་རྔོན་ལ། །འདས་པའི་སྔོན་ནི་ས་སྔོན་དང༌། །མངོན་སུམ་མངོན་གྱུར་མ་མངོན་ནོ། །གྲི་ཡི་དངོ་ནི་ད་དངོ་ལ། །ཟ་ཕྲུག་རྔོ་ནི་ར་རྔོ་ཡིན།། ཁ་དོག་སྔོ་དང་སྔོ་ལོ་འཕྱར། །དགེ་བ་སྔོ་སོགས་ས་སྔོའོ། །ང་ཡི་འཇུག་པ་མདོ་ཙམ་མོ། །
༼ཅ༽
སུམ་དྲུག་བདུན་བརྒྱད་མཐའ་ལ་ཅུ། །བཞི་ལྔ་དགུ་མཐའི་བཅུ་ལ་བ། །ཐོབ་པ་རྗེས་འཇུག་ཡོད་མེད་ཁྱད། །ཡིད་ལ་གཅགས་པ་ག་གཅགས་ལ། །ཞབས་ཀྱིས་བཅགས་པ་བ་བཅགས་སོ། །ལྕང་ལོ་ཅན་དང་སྐྲའི་ལྕང་ལོ། །ལྕང་མ་ལ་སོགས་ལ་ལྕང་ཡིན། །གཅན་གཟན་སྒྲ་གཅན་ལ་གཅན་པ། །ག་ཡིས་འཕུལ་བས་ཤེས་པར་བྱ། །ཟོལ་ངག་གཅམ་བུ་ག་གཅམ་ལ། །ཆོས་སྐྱོང་ལྕམ་དྲལ་ལ་ལྕམ་ཡིན།། དྲི་ཆུའི་གཅི་བ་ག་གཅི་ལ། །དུད་འགྲོའི་ལྕི་བ་ལ་ལྕི་འོ། །རྟ་ལ་བཅིབ་བྱ་བ་བཅིབ་ལ། །ཉ་ལྕིབས་སྤྱན་ལྕིབས་ལ་ལྕིབས་སོ། །ཉེ་དུའི་གཅུང་པོ་ག་གཅུང་ལ། །ཅུང་ཟད་སོགས་ལ་འཕུལ་ཡིག་སྤོངས། ། བློ་མཐུན་ཡིད་གཅུགས་ག་གཅུགས་ལ། །ནང་དུ་བཅུག་པ་བ་བཅུག་གོ །གཅོང་ནད་གཅོང་རོང་ག་གཅོང་ལ། །སྲོག་ཆགས་སྦལ་ལྕོང་ལ་ལྕོང་ཡིན། །ལྕོགས་དང་མི་ལྕོགས་ལ་ལྕོགས་ལ། །ཅོག་བུ་ཅོག་ཙེ་ཡོད་དགུ་ཅོག །འཕུལ་མགོའི་སྦྱོར་བ་གཏན་དུ་སྤོངས། །ཅ་ཡི་འཇུག་པ་མདོ་ཙམ་བསྡུས། །
༼ཆ༽
སྐྱབས་སུ་མཆི་བ་མ་མཆི་ལ། །མི་རྟག་འཆི་བ་འ་འཆི་ཡིན། །ནོར་བུའི་མཆིང་བུ་མ་མཆིང་ལ༑ ༑ཞགས་པས་འཆིང་བ་འ་འཆིང་ངོ༌། །སོ་རིང་མཆེ་བ་མ་མཆེ་ལ། །དོན་ལ་ཁས་འཆེ་འ་འཆེ་ཡིན། །ཉེས་པ་འཆབ་ལ་འས་འཕུལ་ཡོད། །ཆབ་འོག་ཆབ་ཤོག་སོགས་ལ་མེད། །འཛིན་པའི་འཆང་ལ་འས་འཕུལ་ཡོད། །ཆང་དང་ཆང་བུ་སོགས་ལ་མེད། །དཔུང་འོག་མཆན་ལ་མས་འཕུལ་ཡོད། །ཆན་པ་འབྲས་ཆན་སོགས་ལ་མེད། །གར་འཆམ་འཆམ་ལ་འས་འཕུལ་ཡོད། །ཆམ་ཕོབ་ཆམ་ནད་སོགས་ལ་མེད། །རབ་ཀྱི་མཆོག་ལ་མས་འཕུལ་ཡོད། །འདོད་ཆུང་ཆོག་ཤེས་སོགས་ལ་མེད། །དཀོན་མཆོག་མཆོད་ལ་མས་འཕུལ་ཡོད། །ཐག་ཆོད་ཆོད་ཅིག་སོགས་ལ་མེད། །རྒྱན་གྱིས་མཆོར་བ་མ་མཆོར་ལ།། ཆུ་སོགས་འཆོར་བ་འ་འཆོར་རོ། །ནོར་བུ་མཆོང་དང་རྩལ་གྱིས་མཆོང༌། །མ་ཡིས་འཕུལ་བས་ཤེས་པར་བྱ། །ཆ་ཡི་འཇུག་པ་མདོ་ཙམ་མོ། །
༼ཇ༽
ཐུགས་ལ་འཇགས་པ་འ་འཇགས་ལ། །ལྕེ་ཡི་ལྗགས་ནི་ལ་མགོའི་ལྗགས། །གོང་མ་མཇལ་བ་མ་མཇལ་ལ། །བུན་ཆད་འཇལ་བ་འ་འཇལ་ཡིན། །ལམ་དུ་འཇུག་པ་འ་འཇུག་ལ། །བྱ་མཇུག་མཇུག་མ་མ་མཇུག་གོ །ལྕི་བའི་ལྗིད་ནི་ལ་ལྗིད་ལ། །གཟི་བརྗིད་ཆེ་བ་བ་རའི་བརྗིད། །རྗེ་དཔོན་རྗེ་བོ་ར་རྗེ་ལ། ། དངོས་པོ་བརྗེ་ནི་བ་རའི་བརྗེ། །མི་མཇེད་ཞིང་ནི་མ་མཇེད་ལ། །མི་དྲན་བརྗེད་པ་བ་རའི་བརྗེད། །ལས་ཀ་འཇོན་པ་འ་འཇོན་ལ། །ཤིང་གི་ལྗོན་པ་ལ་མགོའི་ལྗོན། །ཇ་ཡི་འཇུག་པ་མདོ་ཙམ་བསྡུས། །
༼ཉ༽
ས་བདག་གཉན་ནི་ག་གཉན་ལ། །རྣ་བར་མཉན་པ་མ་མཉན་ཏེ། །འགྲེང་བུའི་སྦྱོར་བ་གཏན་དུ་སྤོངས། །གཏམ་གྱིས་བསྙད་པ་བ་སའི་བསྙད། །ཐ་སྙད་སོགས་ལ་བས་འཕུལ་སྤོངས། །སྙན་གྲགས་སྙན་ངག་ས་སྙན་ལ། །སྣང་བརྙན་གློག་བརྙན་བ་རའི་བརྙན། །རིང་ཐུང་མཉམ་པ་མ་མཉམ་ལ། །ཡིན་ནམ་སྙམ་པ་ས་སྙམ་མོ། །ཆ་དཔང་གཉའ་བོ་ལྟག་པའི་གཉའ། །ག་གཉའ་ཡིན་པས་ཤེས་པར་བྱ།  ། གསར་མིན་རྙིང་པ་ར་རྙིང་ལ། །ཁོག་པའི་སྙིང་ནི་ས་སྙིང་ངོ༌། །གཏི་མུག་གཉིད་ནི་ག་གཉིད་ལ། །ཚ་བས་སྐམ་རྙིད་ར་རྙིད་ཡིན། སྟོང་ཉིད་གཉུག་མ་ག་གཉུག་ལ། །བྱུག་པ་བསྙུག་བྱ་བ་སའི་བསྙུག །རེག་བྱ་མཉེན་པ་མ་མཉེན་ལ། །བཤེས་གཉེན་གཉེན་པོ་ག་གཉེན་ནོ། །བསྙེན་བཀུར་བསྙེན་པ་བསྙེན་པར་རྫོགས། །བ་སའི་བསྙེན་དུ་ཤེས་པར་བྱ། །ཀོ་བ་མཉེད་པ་མ་མཉེད་ལ། །ཞབས་ཏོག་རྙེད་བཀུར་ར་རྙེད་དོ། །རང་དབང་བརྙེས་པ་བ་རའི་བརྙེས། །སྔས་ལ་བསྙེས་པ་བ་སའི་བསྙེས། །སྐུ་མཉེལ་བ་ནི་མ་མཉེལ་ལ། །བརྗེད་པའི་བསྙེལ་ནི་བ་སའི་བསྙེལ། །སྲ་མིན་གཉོད་ཆུང་ག་གཉོད་ལ། །ཁ་ལ་བསྙོད་པ་བ་སའི་བསྙོད། །ཉ་ཡི་འཇུག་པ་མདོ་ཙམ་བསྡུས། །
༼ཏ༽
བཞོན་པའི་རྟ་ནི་ར་རྟ་ལ། །གྲུབ་མཐའི་ལྟ་བ་ལ་ལྟ་སྟེ། །སྟ་ཟུར་སྟ་རེ་ས་སྟ་འོ། །མི་འགྱུར་རྟག་པ་ར་རྟག་ལ། །གྲི་ཡི་ལྟག་པ་ལ་ལྟག་སྟེ། །སྟག་གཟིག་ཤ་སྟག་ས་སྟག་གོ །བརྟག་ཅིང་དཔྱད་པ་བ་རའི་བརྟག །ལག་ཏུ་གཏད་པ་ག་གཏད་ལ། །གློ་བུར་བརྟད་པ་བ་རའི་བརྟད། །སྒ་བསྟད་སྣ་བསྟད་བ་སའི་བསྟད། །ཕུགས་ཀྱི་གཏན་ནི་ག་གཏན་ལ། །མི་འགྱུར་བརྟན་པ་བ་རའི་བརྟན། །ལུང་རྟོགས་བསྟན་པ་བ་སའི་བསྟན། །གོས་སོགས་བལྟབ་བྱ་ལ་བལྟབ་ལ། །བྱིན་ལེན་བསྟབ་པ་བ་སའི་བསྟབ། །ཁྲག་གཏར་བ་ནི་ག་གཏར་ལ། །ཉམས་སུ་བསྟར་བ་བ་སའི་བསྟར། །གཏི་མུག་གཏི་ནི་ག་གཏི་ལ། །བསྟི་སྟངས་བསྟི་བ་བ་སའི་བསྟི། །ཕྱི་སའི་རྟུག་པ་ར་རྟུག་ལ། །ནགས་ཚལ་སྟུག་པོ་ས་སྟུག་གོ །བརྩོན་འགྲུས་བརྟུན་པ་བ་རའི་བརྟུན། །དེ་དང་བསྟུན་པ་བ་སའི་བསྟུན། །རྟེན་ལ་བརྟེན་པ་བ་རའི་བརྟེན། །བླ་མ་བསྟེན་པ་བ་སའི་བསྟེན། །མི་ཟད་གཏེར་ནི་ག་གཏེར་ལ། །གཞན་ལ་སྟེར་བ་ས་སྟེར་རོ། །ཁོངས་སུ་གཏོགས་པ་ག་གཏོགས་ལ༑ ༑སྤུ་སོགས་བཏོགས་པ་བ་བཏོགས་ཡིན། །སྦྱིན་པ་གཏོང་བ་ག་གཏོང་ལ། །མདའ་ཡི་ལྟོང་ནི་ལ་ལྟོང་སྟེ༑ ༑སྟོང་ཉིད་སྟོང་ཕྲག་ས་སྟོང་ངོ༌། །ཡིད་རྟོན་འཕེར་བ་ར་རྟོན་ལ། །མིག་ལ་སྟོན་པ་ས་སྟོན་ནོ། །འབྱུང་གཏོར་གཏོར་མ་ག་གཏོར་ལ། །བརླག་སྟོར་སོང་བ་ས་སྟོར་རོ། །ཏ་ཡི་འཇུག་པ་མདོ་ཙམ་བསྡུས། །
༼ཐ༽
ནུས་མཐུའི་མཐུ་ནི་མ་མཐུ་ལ། །ལེན་པའི་འཐུ་ནི་འ་འཐུ་འོ། །སྲབ་མིན་མཐུག་པོ་འཐུག་ཀྱང་འགྲིག །ཐུག་པ་མུར་ཐུག་འཕུལ་ཡིག་སྤོངས། །བར་མེད་མཐུད་པར་མས་འཕུལ་ཡོད། །མར་ཐུད་ཐུད་གདར་སོགས་ལ་མེད། །ཕན་ཚུན་མཐུན་པར་མས་འཕུལ་ཡོད། །ཐུན་མཚམས་སྨན་ཐུན་སོགས་ལ་མེད། །རྟ་ཡི་མཐུར་ལ་མས་འཕུལ་ཡོད། །བཞེས་ཐུར་གྱེན་ཐུར་སོགས་ལ་མེད། །རྐང་པ་ཞ་འཐེང་འས་འཕུལ་ཡོད། །ཐེངས་གཅིག་སོགས་ལ་མེད་པ་དང༌། །མཐོ་རིས་མཐོ་ལ་མས་འཕུལ་ཡོད། །ཐོ་རེངས་ཐོ་ལུམ་སོགས་ལ་མེད། །མིག་གིས་མཐོང་བ་མས་འཕུལ་ཡོད། །ཐོང་གཤོལ་ཐོང་ཁ་སོགས་ལ་མེད། །མང་ཞིང་མཐོས་པ་མས་འཕུལ་ཡོད། །རྣ་ཐོས་ཉན་ཐོས་སོགས་ལ་མེད། །ཐ་ཡི་འཇུག་པ་མདོ་ཙམ་བསྡུས། །
༼ད༽
མེ་རོའི་མདག་མ་མ་མདག་ལ། །འདག་འཆལ་ལྕེས་འདག་འ་འདག་གོ །ཐུན་ལས་ལྡང་བ་ལ་ལྡང་ལ། །ཁྲོ་བས་སྡང་བ་ས་སྡང་ངོ༌། །བསླབ་བྱའི་གདམས་པ་ག་གདམས་ལ། །སྒོ་གསུམ་བསྡམས་པ་བ་སའི་བསྡམས། །འཕེན་པའི་མདའ་དང་ལུང་པའི་མདའ། །ར་མདའ་སྦྲན་སོགས་མ་མདའ་སྟེ། །མྱ་ངན་འདའ་བ་འ་འདའ་ཡིན། །བདེན་པ་བདར་བ་བ་བདར་ལ། །གྲི་སོགས་བརྡར་བ་བ་རའི་བརྡར། །སྟན་གྱི་གདིང་བ་ག་གདིང་ལ། །མཁའ་ལ་ལྡིང་བ་ལ་ལྡིང་ངོ༌། །མ་རུངས་གདུག་ནི་ག་གདུག་ལ། །བསང་གི་བདུག་པ་བ་བདུག་ཡིན། །མདའ་གཞུ་བདུངས་པ་བ་བདུངས་ལ། །བརྡེག་ཅིང་བརྡུངས་པ་བ་རའི་བརྡུངས། །གྲོས་ཀྱི་མདུན་མ་མ་མདུན་ལ། །ཆོས་ལ་འདུན་པ་འ་འདུན་ནོ། །ལག་རྡུམ་ཤིང་རྡུམ་ར་རྡུམ་ལ༑ ༑རྩྭ་ཡི་ལྡུམ་བུ་ལ་ལྡུམ་ཡིན། །ལྡེ་མིག་ལྡེ་བཙན་ལ་ལྡེ་ལ། །ཡུལ་གྱི་སྡེ་པ་ས་སྡེ་འོ། །འཇིམ་པའི་ལྡེར་བཟོ་ལ་ལྡེར་ལ། །གཅན་གཟན་སྡེར་མོ་ས་སྡེར་རོ། །རྡོ་རྗེ་རྡོ་བ་ར་རྡོ་ལ། །སྙིགས་ལྔ་བདོ་བ་བ་བདོ་སྟེ། །སྲོག་དང་བསྡོ་བྱ་བ་སའི་བསྡོ། །མིག་ལྡོང་མདོངས་པ་གང་ཡང་རུང༌། །དང་པོའི་གདོད་མ་ག་གདོད་ལ། །གནས་སུ་སྡོད་པ་ས་སྡོད་ཡིན། །གདོན་མི་ཟ་བར་ག་གདོན་ལ། །གཏམ་ལན་ལྡོན་པ་ལ་ལྡོན་ནོ༑ ༑གྲུ་ཡི་གདོས་པ་ག་གདོས་ལ། །ཤ་རྡོས་ཆེ་བ་ར་རྡོས་ཡིན། །ད་ཡི་འཇུག་པ་མདོ་ཙམ་མོ། །
༼ན༽
སྒྲ་འཛིན་རྣ་བ་ར་རྣ་ལ། །སེར་སྣ་སྣ་བོ་གདོང་གི་སྣ། །ས་སྣ་ཡིན་པས་ཤེས་པར་བྱ། །གནག་ཕྱུགས་མདོག་གནག་ག་གནག་ལ། །ཁྲག་རུལ་རྣག་ནི་ར་རྣག་སྟེ། །སྣག་ཚ་སྣག་དབོན་ས་སྣག་གོ ། ལེགས་སྐྱེས་གནང་བ་ག་གནང་ལ། །མངོན་སུམ་སྣང་བ་ས་སྣང་ངོ༌། །དངོས་པོ་མནངས་ཆེ་མ་མནངས་ལ། །མགྲིན་པ་བརྣངས་ནི་བ་རའི་བརྣངས། །འོག་ཏུ་མནན་པ་མ་མནན་ལ། །མང་བའི་བསྣན་པ་བ་སའི་བསྣན། །དྲི་མ་མནམ་པ་མ་མནམ་ལ། །ཕྱག་ཏུ་བསྣམ་བྱ་བ་སའི་བསྣམ། །སྔོན་གྱི་གནའ་བོ་ག་གནའ་ལ། །མནའ་དང་མནའ་མ་མ་མནའ་ཡིན། །སྡུག་གིས་མནར་བ་མ་མནར་ལ༑ ༑མཇུག་མ་བསྣར་བ་བ་སའི་བསྣར། །གཉིད་དུ་མནལ་བ་མ་མནལ་ལ། རྣལ་འབྱོར་རྣལ་ནི་ར་རྣལ་ལོ། །གནུབས་རིགས་གནུབས་ནི་ག་གནུབས་ལ། །སྲོལ་ངན་བསྣུབས་ཟིན་བ་སའི་བསྣུབས། ། མཚོན་རྩེ་རྣོ་བ་ར་རྣོ་ལ། །བསམ་མནོ་གཞིགས་པ་མ་མནོ་ཡིན། །ཟན་སོགས་བསྣོ་བྱ་བ་སའི་བསྣོ། ། ན་ཡི་འཇུག་པ་མདོ་ཙམ་བསྡུས། །
༼པ༽
པ་སངས་པ་ཏྲ་པ་རྐྱང་ལ། །སྤ་དབྱུག་སྤ་མ་སྤ་བཀོང་བ། །རྒྱན་གྱིས་སྤུད་དང་སྤུས་ཀ་ལེགས། །མང་དུ་སྤེལ་དང་གནས་སོགས་སྤོས། །ས་ལ་པ་བཏགས་ཤེས་པར་བྱ། །སྟག་ལྤགས་སྟག་གི་པགས་པ་ལ། །གཞི་འབྲེལ་ཡོད་ན་པགས་རྐྱང་ངོ༌། །བདེན་དཔང་བྱེད་པ་ད་དཔང་ལ། །ཉོན་མོངས་སྤངས་པ་ས་སྤངས་ཡིན། །ལག་སོགས་པད་ཀོར་པ་རྐྱང་པད། །ཕ་སྤད་ཅེས་པ་ས་སྤད་དོ།། ཡི་གེ་པར་མ་པ་རྐྱང་པར། །གོང་དུ་སྤར་བ་ས་སྤར་རོ། །ལུས་ཀྱི་དཔུང་པ་ད་དཔུང་ལ། །དུ་མ་སྤུངས་པ་ས་སྤུངས་ཡིན། །སྟོབས་ལྡན་དཔའ་བོ་ཞུམ་མེད་དཔའ། །ད་དཔའ་ཡིན་པས་ཤེས་པར་བྱ༑ ༑པ་ཡི་འཇུག་པ་མདོ་ཙམ་བསྡུས། །
༼ཕ༽
དགྲ་བཅོམ་འཕགས་པ་འས་འཕུལ་ཡོད། །ཕག་ཏུ་ཕག་པ་སོགས་ལ་མེད། །ཆག་པའི་འཕན་ཟིལ་འས་འཕུལ་ཡོད། །གཞན་ཕན་ཕན་ཚུན་སོགས་ལ་མེད། །གོང་དུ་འཕར་བ་འས་འཕུལ་ཡོད།། ཕར་ཕྱིན་ཕར་ཕྱོགས་སོགས་ལ་མེད། །འཕལ་ཀ་འགྲིག་ལ་འས་འཕུལ་ཡོད། །ཕལ་པ་ཕལ་ཆེར་སོགས་ལ་མེད། །ངན་པའི་འཕུང་བྱེད་འས་འཕུལ་ཡོད། །ཕུང་ཀྲོལ་ཕུང་པོ་སོགས་ལ་མེད། །མཁའ་ལ་འཕུར་མཉེད་འས་འཕུལ་ཡོད། །ཕྱེ་ཕུར་ཕུར་པ་སོགས་ལ་མེད། །མི་ཚེ་འཕུད་ཐབས་འས་འཕུལ་ཡོད། །ཕུལ་ཕྱིན་ཕུལ་བ་སོགས་ལ་མེད། །གནས་སུ་འཕོ་བ་འས་འཕུལ་ཡོད། །ཕོ་ཉ་ཕོ་བྲང་སོགས་ལ་མེད། །ནོར་ཞིང་འཕྱུགས་པ་འས་འཕུལ་ཡོད། །སྒོ་ཕྱུགས་ཕྱུགས་རྫི་སོགས་ལ་མེད། །རྐང་མེད་འཕྱེ་བོ་འས་འཕུལ་འཕྱེ། །རྒྱགས་ཕྱེ་ཕྱེ་བ་སོགས་ལ་མེད། །མཁའ་ལ་འཕྱོ་དང་འཕྱོན་མ་དང༌། །དར་འཕྱོར་སོགས་ལ་འས་འཕུལ་ཡོད། །ཕ་ཡི་སྡེ་ཚན་མདོ་ཙམ་བསྡུས། །
༼བ༽
བ་དན་བ་བླ་བ་མོ་སོགས། །བ་རྐྱང་ཡིན་པས་ཤེས་པར་བྱ། །མགྲིན་པའི་ལྦ་བ་ལ་ལྦ་ལ། །ཆུ་ཡི་རྦ་རླབས་ར་རྦ་སྟེ། །མི་མངོན་སྦ་བ་ས་སྦ་འོ། །ཁྱི་རྦད་རྦད་དེ་ཁ་རྦད་ཆེ། །ར་ལ་བ་བཏགས་ཤེས་པར་བྱ༑ ༑ལག་པའི་སྦར་མོ་སྒྲོན་མེ་སྦར། །སྦུར་མ་ཁ་སྦུབས་ཕྱོགས་གཅིག་སྦམས། །ས་ལ་བ་བཏགས་ཤེས་པར་བྱ། །སྐྲ་འབལ་བ་ནི་ཆོས་ལ་འབུངས། །ཐོག་འབུབས་མེ་འབུད་བདེ་འབོལ་ལེ། །ཆུ་ལུང་འབོགས་དང་བརྒྱལ་འབོག་སོགས། །འ་ཡིས་འཕུལ་བའི་བ་ཉིད་དོ། །
༼མ༽
རྨ་བྱའི་ལུས་རྨ་ར་རྨ་ལ། །སྨ་འབེབས་སྨ་ར་ས་སྨ་ཡིན། །གཡུལ་གྱི་དམག་ནི་ད་དམག་ལ། ། མུན་པའི་སྨག་རུམ་ས་སྨག་གོ །ངོ་མཚར་རྨད་བྱུང་ར་རྨད་ལ། །བུ་སྨད་སྨད་ར་ས་སྨད་ཡིན། །འཚོ་བྱེད་སྨན་པ་ས་སྨན་ལ། །ཞན་ཅིང་དམན་པ་ད་དམན་ནོ། །ལག་དམར་ཁ་དམར་ད་དམར་ལ། །ཟོང་མིན་སྨར་རྐྱང་ས་སྨར་ཡིན། །ཁ་དོག་སྨུག་ནི་ས་སྨུག་ལ། །བྱིང་རྨུགས་ཁྱིས་རྨུགས་ར་རྨུགས་སོ། ། དམུས་ལོང་དམུས་བྱུང་ད་དམུས་ལ། །ཕྱི་མ་ར་རྨུས་བྱས་ཀྱང་འགྲིག །བཙོག་པའི་དམེ་ནི་ད་དམེ་ལ། ། སེར་སྣའི་སེར་རྨེ་ར་རྨེ་སྟེ། །ལུས་ཀྱི་སྨེ་བ་ས་སྨེ་ཡིན། །ཞིང་འདེབས་རྨོན་པ་ར་རྨོན་ལ། །སྨོན་ལམ་གདབ་པ་ས་སྨོན་ནོ། །མ་ཡི་འཇུག་པ་མདོ་ཙམ་བསྡུས། །
༼ཙ༽
དོན་གྱི་རྩ་བ་ར་རྩ་ལ། །སྔོ་ཡི་རྩྭ་ལ་ཝ་ཟུར་ཡོད། །གཏར་བྱེད་གཙག་བུ་ག་གཙག་ལ། །ས་དམར་བཙག་ནི་བ་བཙག་གོ །དྲི་གཙང་གཙང་བ་ག་གཙང་ལ། །ནང་དུ་བཙང་བྱ་བ་བཙང་ངོ༌། །རྒྱལ་པོའི་བཙད་པོ་བ་བཙད་ལ། །རྩོད་པ་བརྩད་པ་བ་རའི་བརྩད། །ཅོ་འདྲིའི་མཐོ་བཙམ་བ་བཙམ་ལ། །བྱ་བ་བརྩམ་བྱ་བ་རའི་བརྩམ། །འདུད་ཕྱག་བཙལ་བ་བ་བཙལ་ལ། །སྦྱིན་སོགས་བསྩལ་བ་བ་སའི་བསྩལ། ། མཆེ་བ་གཙིགས་པ་ག་གཙིགས་ལ། །རྩིག་པ་བརྩིགས་པ་བ་རའི་བརྩིགས། །དབུ་ཡི་གཙུག་ཏོར་གཙུག་གི་ནོར། །ག་ཡིས་འཕུལ་བས་ཤེས་པར་བྱ། །ལུགས་རྩ་བཙུགས་པ་བ་བཙུགས་སོ། །གནོད་པས་གཙེ་བ་ག་གཙེ་ལ། །རྩེད་མོ་རྩེ་བ་ར་རྩེ་སྟེ། །སྙིང་ནས་བརྩེ་བ་བ་རའི་བརྩེ། །རྗེ་བོའི་གཙོ་བོ་ག་གཙོ་ལ། །བཙོ་མ་གསེར་ནི་བ་བཙོ་ཡིན། །བརྡེག་གཙོག་འབག་བཙོག་བ་བཙོག་ལ། །ཙོག་པུར་འདུག་སོགས་འཕུལ་ཡིག་སྤོངས། །བརྩོན་འགྲུས་རྩོམ་པ་བ་རའི་བརྩོན། །ཁྲི་མུན་བཙོན་ར་བ་བཙོན་ནོ། །འབད་ཅིང་རྩོལ་སྒྲུབ་ར་རྩོལ་ལ། །བཀའ་སོགས་སྩོལ་བ་ས་སྩོལ་ལོ། །ཙ་ཡི་འཇུག་པ་མདོ་ཙམ་བསྡུས། །
༼ཚ༽
སྐྱོན་གྱི་མཚང་ནི་མ་མཚང་ལ། །མངོན་པར་འཚང་རྒྱ་འ་འཚང་ངོ༌། །བར་མཚམས་མཚམས་ནི་མ་མཚམས་ལ། །བློ་ལ་འཚམས་པ་འ་འཚམས་ཡིན། །ཡ་མཚན་ངོ་མཚར་མ་མཚར་ལ། །འཚར་ལོངས་འཚར་ནི་འ་འཚར་རོ། །མཚལ་ཀ་མཚལ་ལུ་མ་མཚལ་ལ། །ཕྱག་འཚལ་བ་ནི་འ་འཚལ་ཡིན། །ལྷན་སྐྱེས་མཚེ་མ་མ་མཚེ་ལ། །གནོད་པས་འཚེ་བ་འ་འཚེ་ཡིན། །རྟ་སྐད་འོད་འཚེར་འ་འཚེར་ལ། །ལས་ལ་འཚེར་བ་མཚེར་ཀྱང་སྣང༌། །ཆུ་གཏེར་མཚོ་ནི་མ་མཚོ་ལ། །སྐྱོང་ཞིང་འཚོ་བ་འ་འཚོ་ཡིན། །མགོ་བོའི་མཚོག་མ་མ་མཚོག་ལ། །བརྡེག་འཚོག་འཚོག་སོགས་འ་འཚོག་གོ །གྲི་མདུང་མཚོན་ཆ་མ་མཚོན་ལ། །ཚོན་རྩི་སོགས་ལ་མས་འཕུལ་སྤོངས། །བཀའ་བཀྱོན་དགོངས་འཚོམས་འ་འཚོམས་ལ། ། ཁང་པའི་ཚོམས་སོགས་འཕུལ་ཡིག་སྤོངས། །ཚ་ཡི་འཇུག་པ་མདོ་ཙམ་མོ། །
༼ཛ༽
མཁས་ཤིང་མཛངས་པ་མ་མཛངས་ལ། །དབུལ་པོ་ལག་འཛངས་འ་འཛངས་སོ། །བྱ་བ་མཛད་པ་མ་མཛད་ལ། །རྒུད་ཅིང་འཛད་པ་འ་འཛད་དོ། །མཐུན་པའི་མཛའ་བོ་མ་མཛའ་ལ། །ཆུད་འཛའ་བ་ནི་འ་འཛའ་ཡིན། །རྒྱགས་ཀྱི་མཛར་བ་མ་མཛར་ལ། །ཐུར་དུ་འཕྱང་འཛར་འ་འཛར་རོ། །ཤ་ཡི་མཛེར་པ་འཛེར་ཀྱང་སྣང༌། །གྲེ་བ་ལྕགས་འཛེར་འ་འཛེར་ཡིན། །ནོར་བའི་འཛོལ་ནི་འ་འཛོལ་ལ། །མཛོལ་བུ་མཛོད་སོགས་མ་ཡིས་འཕུལ། །ཛ་ཡི་འཇུག་པ་མདོ་ཙམ་མོ། །
༼ཝ༽
ཝ་ཁར་ཝ་རྒྱུ་ཝ་ལེར་གསལ། །ཕ་ཝང་པི་ཝཾ་འཛུམ་ཝང་ཝང༌། །ཝ་ལོང་ལ་སོགས་ཝ་སྡེ་བསྡུས། །
༼ཞ༽
རྣམ་གཞག་མཉམ་གཞག་ག་གཞག་ལ། །ས་ལ་བཞག་ཟིན་བ་བཞག་གོ །འཇའ་འམ་གཞའ་ཚོན་ག་གཞའ་ལ། །རླན་གྱི་བཞའ་ནི་བ་བཞའ་ཡིན། །བློ་ཡིས་གཞལ་བྱ་གས་འཕུལ་ཡོད། །ཞལ་ལྕེ་ཞལ་དཀར་སོགས་ལ་མེད། །པགས་པའི་གཡང་གཞི་ག་གཞི་ལ། །ཞི་བདེ་ཞི་བ་སོགས་ལ་མེད། །བྲན་གཡོག་བཞུན་པ་བ་བཞུན་ལ། །གསེར་ཞུན་ཞུན་ཐར་སོགས་ལ་མེད། །ཐུགས་ཀྱི་བཞེད་པ་བ་བཞེད་ལ།། ཞེད་སྣང་སོགས་ལ་བས་འཕུལ་སྤོངས། །ཕན་པའི་གཞེན་བསྐུལ་ག་གཞེན་ལ། །ཞེན་ཆགས་སོགས་ལ་འཕུལ་ཡིག་སྤོངས། །འཚོ་ཞིང་གཞེས་པ་ག་གཞེས་ལ། །ཕྱག་བཞེས་བཞེས་སོགས་བ་བཞེས་སོ། །རྟ་ལ་བཞོན་པ་བ་བཞོན་ལ། །ན་ཕྲའི་གཞོན་ནུ་ག་གཞོན་ཡིན། །ཞ་ཡི་འཇུག་པ་མདོ་ཙམ་མོ། །
༼ཟ༽
རྣོ་ཞིང་གཟང་རིང་ག་གཟང་ལ། །གཤིས་བཟང་བཟང་པོ་བ་བཟང་ངོ༌། །ཁྲོ་བོ་མི་བཟད་བ་བཟད་ལ༑ ༑འཛད་པའི་ཟད་ལ་བས་འཕུལ་མེད། །སེམས་ལ་གཟན་དང་གྲྭ་གོས་གཟན། །གཅན་གཟན་སོགས་ལ་གས་འཕུལ་ཐོབ། །ནམ་མཁའི་གཟའ་ནི་ག་གཟའ་ལ། །བཟའ་མི་རྒྱ་བཟའ་བ་བཟའ་ཡིན། །ནོར་བུའི་གཟི་ནི་ག་གཟི་ལ། །ཆང་གིས་བཟི་བ་བ་བཟི་འོ། །དྲིན་ལན་གཟོ་བ་ག་གཟོ་ལ། །ལས་ཀ་བཟོ་བ་བ་བཟོ་ཡིན། །དང་པོའི་གཟོད་མ་ག་གཟོད་ལ། །ཁྲོ་མེད་བཟོད་པ་བ་བཟོད་དོ། །ཟླ་བ་ཟློ་བ་རྗེས་ཟློས་དང༌། །བཟླ་བྱ་བཟློག་པ་ཚོགས་སོགས་བཟླུམས། །ཟ་ལ་ལ་བཏགས་ཤེས་པར་བྱ། །ཟ་ཡི་འཇུག་པ་མདོ་ཙམ་བསྡུས། །
༼འ༽
འོ་སྐོལ་ཤྭ་འོད་འོབས་སུ་ལྷུང༌། །འོལ་ཚོད་ལ་སོགས་འ་སྡེ་བསྡུས། །
༼ཡ༽
ལག་པས་གཡབ་གཡུགས་ག་གཡབ་ལ། །རྔ་ཡབ་རླུང་ཡབ་སྔོན་འཇུག་མེད། །གཡམ་རྒྱུག་རྡོ་གཡམ་སྐྱི་གཡའ་བ། །གཡར་དམ་ཁ་གཡལ་གཡུར་དུ་ཟ། །ལེ་ལོའི་རྣམ་གཡེང་ལོག་པར་གཡེམ། ། གཡེལ་མེད་གཡོ་སོགས་གས་འཕུལ་ལོ། །ཡ་ཡི་འཇུག་པ་མདོ་ཙམ་བསྡུས། །
༼ར༽
རྐང་པའི་བརླ་དང་ཡ་མ་བརླ། །བརླང་སོར་སྤྱོད་པ་ཆུ་ཡིས་བརླན། །གདོན་གྱིས་བརླམས་པ་མི་འགྱུར་བརླིང༌། །བས་འཕུལ་ར་ལ་ལ་བཏགས་སོ། །ར་ཡི་འཇུག་པ་མདོ་ཙམ་མོ། །
༼ལ༽
ལྭ་གོས་གྱོན་པ་ལ་ལ་དག །ལདྐའི་ལམ་དུ་ལར་རྒྱ་ལུད། །ལན་གཅིག་ལབ་པ་ལོས་ཡིན་ཏེ། །ལུ་མའི་ཆུ་སོགས་ལ་སྡེ་བསྡུས། །
༼ཤ༽
རྩོད་པའི་གཤགས་འབྱེད་ག་གཤགས་ལ། །ཉེས་ལྟུང་མཐོལ་བཤགས་བ་བཤགས་སོ། །བོན་པོའི་གཤང་དཀྲོལ་ག་གཤང་ལ། །མི་གཙང་བཤང་གཅི་བ་བཤང་ངོ༌། །རིམ་པ་གཤམ་ནི་ག་གཤམ་ལ༑ ༑གཡུལ་མཆོད་བཤམས་པ་བ་བཤམས་སོ། །བདེན་པའི་གཤའ་མ་ག་གཤའ་ལ། །ལུག་བཤའ་བགོ་བཤའ་བ་བཤའ་ཡིན། །རྨོ་བྱེད་ཐོང་གཤོལ་ག་གཤོལ་ལ། །བྱ་བ་ཕྱི་བཤོལ་བ་བཤོལ་ལོ། །ཤེ་སྦྱོར་ཤེ་མོང་ཤེ་རྐྱང་ལ། །གཤེ་གཤེ་གཏོང་བ་ག་གཤེ་ཡིན། །བརླན་གྱིས་གཤེར་བ་ག་གཤེར་ལ། །ཕན་ཚུན་གཏམ་བཤེར་བ་བཤེར་རོ། །ཤ་ཡི་འཇུག་པ་མདོ་ཙམ་བསྡུས། །
༼ས༽
གཞན་ལ་གསང་བ་ག་གསང་ལ། །དྲི་མ་བསང་བྱ་བ་བསང་ངོ༌། །འོད་སེམས་གསལ་བ་ག་གསལ་ལ། །སྐྱོན་རྣམས་བསལ་བ་བ་བསལ་ཡིན། །དྲིལ་བུ་གསིལ་བ་ག་གསིལ་ལ། །དུམ་བུར་བསིལ་བ་བ་བསིལ་ལོ། །ངག་གི་གསུང་ནི་ག་གསུང་ལ། །དྲི་ངད་བསུང་བ་བ་བསུང་ངོ༌། །ཤིང་སོགས་གསེ་བྱ་ག་གསེ་ལ། །རི་དྭགས་བསེ་རུ་བ་བསེ་འོ། །ཀོ་བསེའི་བསེ་ཁྲབ་བ་བསེ་ཡིན། །གྲངས་ཀྱི་གསུམ་ནི་ག་གསུམ་ལ། །སྣོད་ཁ་བསུམ་བྱ་བ་བསུམ་མོ། །ལྟོ་བའི་གསུས་པ་ག་གསུས་ལ། །མགྲོན་པོ་བསུས་པ་བ་བསུས་ཡིན། །ཁ་གསག་མཁས་ནི་ག་གསག་ལ། །དགེ་བ་བསག་བྱ་བ་བསག་གོ །རྙིང་མིན་གསར་པ་ག་གསར་ལ། །གྲབས་ཀྱི་ཨང་བསར་བ་བསར་སྣང༌། །ནེ་འུ་གསིང་ནི་ག་གསིང་ལ། །ཆང་སོགས་བསིང་བྱ་བ་བསིང་ངོ༌། །རིན་ཆེན་གསེར་ནི་ག་གསེར་ལ། །འཇམ་རླུང་བསེར་བུ་བ་བསེར་ཡིན། ། གསོ་སྤྱད་ཀྱིས་གསོ་ག་གསོ་ལ། །ངལ་བ་བསོ་བ་བ་བསོ་འོ། །སྲོག་ཆགས་གསོད་པ་ག་གསོད་ལ། ། དགེ་བའི་བསོད་ནམས་བ་བསོད་ཡིན། །ཆོས་སྲུང་འོད་སྲུང་སྐུ་སྲུང་དང༌། །ཚུལ་ཁྲིམས་བསྲུང་བྱ་འོ་བསྲུབ་བྱ། །རིང་བསྲེལ་མཉམ་བསྲེ་མེར་བསྲོ་བསྲབ། །གྱེན་དུ་བསླང་བྱ་སྐྱོན་གྱིས་བསླད། །བསླབ་ལྡན་དགེ་སློང་ཆོས་ལ་སློབས། །ས་ཡི་འཇུག་པ་མདོ་ཙམ་བསྡུས། །
༼ཧ༽
དམར་ཧང་ཧང་ནི་མདོག་ཧར་པོ། །ཧད་ཀྱིས་ལངས་ནས་ཧུར་རེ་ལྟ། །ཧུར་ཀྱང་ཧྲིབ་ལ་ཧོལ་རྒྱུག་བྱེད། །ལྷག་པོ་མདུན་ལྷགས་གཡང་དུ་ལྷུང༌། །ལྷད་མེད་ལྷུར་ལེན་ལམ་དུ་ལྷོངས། །ཧ་ཡི་འཇུག་པ་མདོ་ཙམ་མོ། །
༼ཨ༽
ཨམ་ཕྲག་ཨེན་ཙམ་ཨི་ཐི་བ། །ཨོ་རྒྱན་ཨོལ་མདུད་ཨོཾ་སྭ་སྟི། །གསལ་བྱེད་ཀ་ནས་ཨ་བར་དུ། ། འཕུལ་དང་མིང་གཞི་བྱེ་བྲག་ཏུ། །བརྟགས་པས་རབ་དབྱེ་དང་པོ་བསྡུས། །
ཕོ་མོ་མ་ནིང་རང་རང་གི །ར་བཏགས་ཅན་རྣམས་སྒྲ་མཐུན་ལ། །མདངས་བཀྲ་རྣམ་བཀྲ་པྲ་ཕབ་པ། །མགོ་སྐྱེས་སྐྲ་དང་སྤྲ་ཆལ་སྤྲ། །སྦོས་ནས་སྐྲངས་པ་སྤྲང་པོ་མང༌། །གནོད་བྱེད་བསྐྲད་དང་ལག་ཏུ་སྤྲད། །དགོངས་དོན་བཀྲལ་དང་ངོའི་དཔྲལ་བ། །སྣལ་སྐུད་དཀྲིས་དང་ཞོའི་སྤྲིས་མ། །ཇ་ཞོ་དཀྲུགས་དང་རྡུལ་སོགས་སྤྲུགས། །ཁ་དོག་ཁྲ་བོ་ཕྲ་མེན་ཕྲ། །ཁྲག་ཐིགས་བརྒྱ་ཕྲག་ཕྲག་ལ་གཟར། །ཆགས་ཞེན་འཁྲི་བ་ཉུང་ངུར་འཕྲི། །ཁྲུ་གང་ཕྲུ་མ་རྫ་མའི་ཕྲུ། །ཁྲག་ཁྲུག་ནད་དང་ཟ་ཕྲུག་བྱེད། །འཁོར་བའི་འཁྲུལ་པ་ཐབས་འཕྲུལ་ཆེ། །ཞེ་ནས་ཁྲོས་དང་འོད་འཕྲོ་འཕྲོས། །དུར་ཁྲོད་རི་ཁྲོད་སྐུ་ཁམས་འཕྲོད། །ཁྲོམ་དུ་མེ་སྟག་དམར་ཕྲོམ་ཕྲོམ། །ནང་ཁྲོལ་ཤ་དང་སོ་སོར་ཕྲོལ། །ཆོས་གོས་གྲྭ་དང་དྲྭ་ཕད་འཛིན། །སྙེ་མའི་གྲ་མ་མི་དྲ་མ། །གྲགས་པ་ཆེ་དང་ཐལ་དྲགས་པ། །གྲངས་མེད་དྲང་པོའི་ལམ་དུ་དྲངས། །གྲལ་རིམ་དྲལ་པོས་ཁྲིམས་ལུགས་དྲལ། །སྤྱང་པོའི་གྲུང་དང་རྩ་བའི་དྲུང༌། །ལམ་གྱི་འགྲུལ་དང་རུལ་བའི་འདྲུལ། ། འགྲེ་ལྡོག་བྱེད་སར་འདྲེ་གདོན་མང༌། །གྲོངས་པའི་ཚེ་ན་ཞིང་དུ་དྲོངས། །ཟས་གྲོན་ཆེ་ཡང་དྲོན་མོར་ཟོས། །ཐོས་པའི་སྒྲ་དང་འབྲོག་པའི་སྦྲ། །གྲང་རེག་ཡིན་གྲང་བྲང་འགྲོའི་བྲང༌། །ཟས་ཀྱིས་འགྲངས་དང་རྗེས་སུ་འབྲངས། །སྟ་གོན་གྲབས་དང་ཐུན་རྡོས་བྲབས། །རྒྱ་གྲམ་གྲམ་ཐང་བྲམ་ཟེའི་རིགས། །ཤ་གྲིའི་དྲི་མ་ཉམས་པའི་བྲི། །བློ་རིག་གྲིམས་དང་ཟས་ཚོང་བྲིམས། །ཡུལ་གྲུའི་གྲུ་དང་བྲུ་བ་ཚ། །མགྲིན་པའི་གྲེ་བ་འཇལ་བྱེད་བྲེ། །དཀའ་འགྲེལ་རྩོམ་དང་འབྲེལ་ཆགས་པ། །གྲོ་ནས་དྲོ་སར་རྐང་བྲོ་སྐྲབ། །གྲོས་ལ་དབང་རྣམས་ཕྱི་ལ་བྲོས། །གྲི་ཡིས་དྲ་བ་སྐར་བྲ་ཉེ། །རྣམ་གྲངས་དྲུག་དང་ཆུ་བོ་བྲུག །ཚེམས་དྲུབས་བྱ་བྲུན་དོང་དུ་བྲུབས། །དྲེགས་པ་ཅན་གྱི་ཤ་ཡང་བྲེགས། །གཅན་གཟན་དྲེད་དང་འཇིགས་པའི་བྲེད། ། དྲེ་འུ་རྟ་དྲེལ་བྱ་བས་བྲེལ། །སྔ་དྲོ་དྲོ་ཞིང་རོ་བྲོ་བ། །བློ་འདྲོག་པ་དང་འབྲོག་དགོན་པ། །དེ་སོགས་ཕོ་མོ་མ་ནིང་གི །ར་བཏགས་ཅན་གྱི་སྒྲ་མཐུན་རྣམས། །ཉུང་ངུས་རབ་དབྱེ་གཉིས་པ་བསྡུས། །
ཕོ་མོ་འཁྲིག་དང་དུ་སྤྲིན་འཁྲིགས། །བུ་གའི་ཁུང་བུ་འབྱུང་བའི་ཁུངས། །ཁོང་དུ་ཆུད་དང་ཁོངས་སུ་གཏོགས། །མཐའ་འཁོབ་ཡུལ་དང་ཁྱབ་པའི་འཁོབས། །ཁམ་གང་ཟས་དང་འདོད་པའི་ཁམས། །ཤིང་ཐོག་ཁམ་བུ་ཡུལ་གྱི་ཁམས། །མཚོན་ཆས་འཁྲུག་དང་གོརིམ་འཁྲུགས། །དཔང་པོའི་ཁ་ཁྱག་ཆུའི་ཁྱགས་རོམ། །སྒོ་ཡི་ཁྱམས་སུ་དོན་མེད་འཁྱམས། །སྤྱི་སྒྲ་གང་དང་ཁ་བའི་གངས། །སྣོད་གང་བ་དང་གངས་ཅན་མཚོ། །དགོང་ཀའི་དུས་དང་ཐུགས་ཀྱིས་དགོངས། །ལྕགས་སྒྲོག་དང་ནི་སྐད་སྒྲ་སྒྲོགས། །མངག་གཞུག་པ་དང་ཕོ་ཉ་མངགས། །གཞན་ལ་ངོམ་དང་རང་ཉིད་ངོམས། །ལྕག་གིས་བྲབས་དང་ལྕགས་ཆ་མགར། །ཁང་པའི་ལྕོག་དང་བློ་ཡི་ལྕོགས། །ཤིང་གི་ལྕུག་ཕྲན་ཤ་སྤྱིན་ལྕུགས། ། རྡོ་སོགས་ཆག་དང་སྣོད་བཅུད་ཆགས། །ཆག་ཆག་གདབ་དང་འདོད་ཆགས་སྐྱེ། །ཆབ་འོག་ཆབ་ཤོག་ཆབས་ཅིག་འགྲོ། །སྒྲ་འོད་ཆེམ་ཆེམ་ཁ་ཆེམས་འཇོག །རྩྭ་ཡི་འཇག་སྤྱིལ་ཁྲིམས་སོགས་འཇགས། ། འཇིག་པའི་ཆོས་ལ་འཇིགས་ཤིང་སྐྲག །ཉམ་ཐག་ཉམ་ང་ཉམས་དགའ་མེད། །ཉམ་ཉེས་གྱུར་ཀྱང་ཉམས་རྟོགས་ཆ། །སྙོམ་ལས་མཁན་ནི་བཏང་སྙོམས་གནས། །རྟག་ཏུ་བདེ་བ་མིང་རྟགས་བཀོད། །རྟོག་དཔྱོད་གྱིས་དང་དོན་ཀུན་རྟོགས། །ཕན་པའི་སྟོང་གྲོགས་རྩ་བ་སྟོངས། །གཏམ་སྨྲ་བ་དང་བཅུད་ཀྱིས་གཏམས། །ཐབ་ཀ་བ་དང་ཐབས་ལ་མཁས། །ཐག་ཆོད་ཀྱིས་དང་ཐགས་བཟང་མཛེས། །ཐིག་ཚད་མཁས་དང་ཐིགས་པ་འཛགས། །མཐའ་ལ་ཐུག་པ་ཐུགས་ལ་མངའ། །རྒྱང་རིང་མཐོང་དང་རྒྱ་མཐོངས་ཆེ། །ཐོག་ཏུ་འཁེལ་ན་ཐོགས་རྡུགས་མེད། །ཐོག་སེར་མི་འབྱུང་སྲུང་བ་ཐོགས། །སྤྲོ་བས་དང་ལེན་རྙོག་མ་དྭངས། །ཡང་དག་བདེན་པ་དྭགས་པོས་མཐོང༌། །གཟར་ཐག་གདང་བུ་ང་རོའི་གདངས།། མདང་གི་དུས་སུ་འོད་མདངས་ཆེ། །འདབ་བརྒྱ་པ་དང་རི་ཡི་འདབས། །གདམ་ང་བྱེད་དང་གདམས་པ་སྩལ། །མ་རུང་གདུག་དང་དབུ་ཡི་གདུགས། །གདེང་ཐོབ་གྱུར་ན་མཚོན་ཆ་གདེངས། །གོསྐབས་དོག་དང་རེ་དོགས་ཆེ། །ཁ་དྲག་དྲག་པོ་ཐལ་དྲགས་པ། །དྲང་པོའི་མི་ལ་ཟས་སོགས་དྲངས། །གོས་ཀྱི་དྲེག་ནག་ང་རྒྱལ་དྲེགས། །ཁ་དྲོག་ཆེ་དང་ཁྲེས་པོ་དྲོགས། །ཁ་དོག་ནག་པོ་ནགས་ཀྱི་ཚལ། །སོ་ནམ་གདབ་དང་བསོད་ནམས་བསགས། །རྣམ་དཔྱོད་རྣམ་ཐར་རྣམས་སུ་གསལ། །ནང་དུ་སླེབས་དང་ནངས་པར་འགྲོ། །བདེན་པའི་དཔང་པོ་དཔངས་སུ་མཐོ། །འཕག་འཕག་བྱེད་དང་ས་ཐོབ་འཕགས།། ཕྱག་འཚལ་བ་དང་ཕྱགས་མས་འཕྱགས། །དབང་འབྱོར་ཕྱུག་དང་སྒོ་ཕྱུགས་འཚོ། །སྣམ་བུ་ཕྲུག་དང་ཕྱག་དགུ་ཕྲུགས། །བབ་ཅོལ་སྨྲ་དང་སྐས་ནས་བབས། །བོང་བ་གསེར་གཟིགས་ལུས་བོངས་ཆེ། ། དབུག་པར་བྱ་བ་དབུགས་སྣ་རིང༌། །ཚེགས་མེད་བདེ་བླག་རྣ་བར་བླགས། །བུ་གའི་དམིག་ཁུང་དོན་ལ་དམིགས། །ཚེར་མའི་རྩང་དང་འབུ་རྩངས་པ། །གོས་སོགས་རྩབ་ཧྲལ་མི་འགུལ་རྩབས། །ལུས་ཀྱི་རྩིབ་མ་གདུགས་འཁོར་རྩིབས། །དངོས་པོ་ཚང་དང་ལྷ་ཚངས་པ། །ཚང་ཚིང་ནགས་དང་ཚངས་ར་ལུས། །བརླང་པོའི་ཚིག་དང་ཚིགས་སུ་བཅད། །མེ་ཡིས་ཚིག་དང་ས་ཚིགས་འདི། །རྗོད་བྱེད་ཚིག་དང་རུས་པའི་ཚིགས། །ཡི་གེའི་བར་ཚེག་དཀའ་བའི་ཚེགས། །རྒྱན་གྱི་ཁྲ་ཚོམ་ཁང་པའི་ཚོམས། །ཚོམ་བུ་གྱ་ཚོམ་སྙན་ངག་ཚོམས། །མཁར་རྫོང་འཛིན་དང་སྐལ་རྫོངས་སྤྲད། །ཞག་བརྒྱ་སོང་དང་ཞགས་པ་ཐོགས། །གཞུང་ལུགས་གཞུང་དང་ཡིད་གཞུངས་པ། །སྣོད་ཀྱི་མཁར་གཞོང་ལྗོངས་སམ་གཞོངས།། ཟང་ཟིང་ནོར་དང་རིན་ཆེན་ཟངས། །ཟབ་མོའི་དོན་དང་ཟབས་སུ་རིང༌། །གཅན་གཟན་གཟིག་དང་སྤྱན་གྱིས་གཟིགས། །ཤ་ཡི་གཟུག་དང་གཟུགས་བརྙན་གཟུགས། །ཟུང་དུ་འབྲེལ་དང་ལུས་ཟུངས་ཟད། །གཟུང་འཛིན་གཉིས་དང་གཟུངས་སྤོབས་མཐོ། །འགྲོ་འོང་བྱ་དང་མ་འོངས་པ། །རེག་བྱ་ཡང་དང་རྒྱ་ཡངས་པ། །ཡོང་ཡེ་མི་མངའ་ཡོངས་སུ་དག །རག་གི་སྐུད་པ་རགས་དང་ཕྲ། །གཏང་རག་འབུལ་དང་ཆུ་རགས་རྩིག །རང་གཞན་ཡི་རང་ཐོ་རངས་ལངས། །མཆོག་གི་རབ་དང་ཚེ་རབས་གཏན། །རིག་བྱེད་རིག་འཛིན་འཐད་པའི་རིགས། །དོན་བཞིན་རིག་དང་རིགས་རྒྱུད་སྤེལ། །རིང་པོར་གནས་ཀྱང་རིངས་པར་ཁུག །རེང་བུ་བཞིན་དུ་གཉའ་རེངས་པ། །རིམ་པ་བཞིན་ལ་རིམས་ནད་འགོ །བྱ་བ་རུང་དང་མ་རུངས་བདུད། །བྱ་རོག་རོག་པོ་རོགས་སུ་སྦྲན། །དམའ་བའི་རོང་དུ་རོངས་སེ་རོངས། །ལག་བྲིས་བཟང་དང་བདེན་པ་ལགས། །ཡན་ལག་ཚང་དང་ཞེ་སའི་ལགས། ། ལང་ཚོ་ལང་ལིང་ཧད་ཀྱིས་ལངས། །གཡང་དཀར་ལུག་དང་ལུགས་ཀྱི་ཆོས། །ལོག་པར་གོ་དང་གྱང་གི་ལོགས།། ཕྱིན་ཅི་ལོག་དང་ལོགས་སུ་དགར། །འདར་ཤིག་ཤིག་དང་མི་ཤིགས་པ། །ཤུབ་བུར་སྨྲ་དང་སྣོད་ཀྱི་ཤུབས། །སང་གི་དུས་དང་ཉོན་མོངས་སངས། །གསང་གྲོས་བྱེད་དང་སྐད་གསངས་མཐོ། །སོམ་ཉིར་སོམས་ཤིག་ལས་ལ་སོམས། །དགྲ་བཅོམ་ལྷག་བཅས་མདུན་དུ་ལྷགས། །ལྷག་མའི་ཟས་དང་རླུང་གི་ལྷགས། །དེ་སོགས་མིང་གཞི་རྗེས་ཡང་ལ། །བརྟགས་ཤིང་སྔ་མ་རྗེས་འཇུག་དང༌། །ཕྱི་མ་ཡང་འཇུག་དང་བཅས་པ། །བསྟན་པས་རབ་དབྱེ་གསུམ་པ་རྫོགས།།  །།
སླར་སྨྲས་པ། གསུང་རབ་དགོངས་འགྲེལ་མ་ལུས་དང༌། །འཇིག་རྟེན་ལུགས་ལའང་འདི་ཀོ་ནི། །སྙིང་གི་བདུད་རྩིར་ངེས་པས་ན། །བྱིས་པའི་སླད་དུ་གོ༌བདེར་སྦྱར། །གལ་ཏེ་བློ་ནོར་དམན་པ་ཡིས། །ནོངས་པ་མཆིས་ན་མཁས་མདུན་འཆགས། །དགེ་བས་རང་རིགས་གཞོན་ནུ་རྣམས། ། མཁས་པའི་མཁས་པར་དབང་བྱེད་སྨོན། །ཅེས་པ་བོད་ཀྱི་བརྡ་དག་བྱིས་པའི་ལམ་མཁན་འདི་ཉིད་རང་ལྟོས་གསར་བུ་འགའི་ཆེད་དུ། སྔོན་བྱོན་མཁས་པ་ཞ་ལུ་ཆོས་བཟང་གི་ཟ་མ་ཏོག སྐྱོགས་སྟོན་གྱི་ལི་ཤིའི་གུར་ཁང༌། དཔལ་ཁང་པའི་ངག་སྒྲོན། དེའི་འགྲེལ་པ་ཚིག་གསལ་སོགས་ལ་གཞི་བཅོལ་ཏེ། འབྲས་ལྗོངས་རུམ་བཏེགས་ཆོས་སྒར་དུ། ཤཱཀྱའི་དགེ་བསྙེན་པ་དྲུང་ཡིག་བསྟན་འཛིན་རྣམ་རྒྱལ་གྱིས་སྦྱར་བའོ།། །།མངྒལཾ།།
མཆན།     ཐེ་ཝན་ནང་པའི་ཤེས་ཡོན་བདེ་རྩ་ལྷན་ཚོགས་ནས་དཔར་འགྲེམས་བྱས་པའི་དེབ་གཟུགས་གཞིར་བཟུང་སྟེ་བསྒྲིགས་པའོ།།
རྩོམ་པ་པོའི་ལོ་རྒྱུས་མདོར་བསྡུས།
༄༅། །ཞྭ་ནག་མཛོད་པ་བསྟན་འཛིན་རྣམ་རྒྱལ་ནི་བོད་ཀྱི་རྒྱལ་ས་ལྷ་སའི་ནུབ་རྒྱུད་སྟོད་ལུང་བདེ་ཆེན་རྫོང་ཁོངས་སུ་ཕྱི་ལོ་༡༩༣༣ བོད་རབ་བྱུང་བཅུ་དྲུག་པའི་ཆུ་མོ་བྱ་ཡི་ལོར་རྒུ་རུམ་ཁ་སྟོད་གྲོང་ཚོ། སྣ་མཁར་ཤར་དུ་ཁང་གསར་ཞེས་པ་དཔལ་རྒྱལ་དབང་ྋཀརྨ་པ་སྐུ་ཕྲེང་བཅུ་བཞི་པའི་ཡབ་གཞིས་ཀྱི་སྐུ་རྒྱུད་དུ་འཁྲུངས། སྐུ་ན་ཆུང་དུས་ནས་གདན་ས་དཔལ་གྱི་འོག་མིན་མཚུར་མདོ་བོ་ལུང་དུ་སྒྲིག་ཞུགས་ཐོག མཚུར་ཕུ་སློབ་དཔོན་ཆེན་མོ་འོད་ཟེར་དབང་ཕྱུག་དགེ་བའི་བཤེས་གཉེན་དུ་བསྟེན་ནས་བློ་འཛིན་དང༌། འདོན་རྟ་དབྱངས། མཚུར་ཕུའི་རང་ལུགས་ཀྱི་ཆོ་ག་ཕྱག་ལེན་སོགས་སྦྱངས། དེ་བཞིན་མཁས་དབང་སྐར་རྩིས་པ་འོད་ཟེར་རབ་བརྟན་གྱི་སྐུ་དྲུང་ནས་དག་ཡིག སུམ་རྟགས། སྙན་ངག་གི་གཞུང་སོགས་ལ་སྦྱངས་པ་ཕུལ་དུ་ཕྱིན། རྒྱལ་དབང་ྋཀརྨ་པ་སྐུ་ཕྲེང་བཅུ་དྲུག་པ་ཆེན་པོ་རང་བྱུང་རིག་པའི་རྡོ་རྗེ་མཆོག་ནས་རིག་གནས་སློབ་གྲྭ་གསར་འཛུགས་གནང་སྐབས་སྒྲིབ་མེད་ཡེ་ཤེས་ཀྱིས་རྒན་བདག་དང༌། དྲུང་ཡིག་ཏུ་བསྐོ་གཞག་མཛད་དེ་ཆོས་སྡེ་ཁག་དང༌། གཞུང་ས་མཆོག་ལ་སྙན་ཞུའི་ཕྱག་འཕྲིན་གྱི་ཞབས་ཞུ། དེ་རྗེས་འཕྲལ་རྐྱེན་ལ་བརྟེན་སྐྱ་བབས་ནས་དགོན་པར་ཞུ་བཤགས་སོགས་སྒྲིག་ལམ་དང་མཐུན་པར་གཙང་དག་ཞུས། 
ཕྱི་ལོ་༡༩༥༦ ལོའི་སངས་རྒྱས་སྐུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་འཁོར་བའི་དུས་ཆེན་ལ་རྒྱ་གར་སངས་རྒྱས་བྱང་ཆུབ་ཆེན་པོའི་ཆོས་ཚོགས་ནས་སྤྱི་ནོར་ྋགོང་ས་ྋསྐྱབས་མགོན་ཐམས་ཅད་མཁྱེན་པ་མཆོག་གདན་ཞུ་ཕུལ་བ་ལྟར་རྒྱ་གར་དུ་ཆིབས་བསྒྱུར་བསྐྱངས་སྐབས་རྒྱལ་དབང་ྋཀརྨ་པ་བཅུ་དྲུག་པ་མཆོག་ཀྱང་སྟོན་འཁོར་ལྷན་རྒྱས་རྒྱ་གར་དུ་ཆིབས་བསྒྱུར་བསྐྱངས་སྟབས་ཆིབས་ཞབས་སུ་བཅར་ནས་གཟེངས་སུ་ཐོན་པའི་ཞབས་ཞུ་གང་ལེགས་བསྒྲུབས། ྋརྒྱལ་དབང་མཆོག་ནས་འབྲས་ལྗོངས་སུ་དྲུང་ཡིག་བསྟན་འཛིན་རྣམ་རྒྱལ་དང་ཀརྨ་འཕྲིན་ལས་ཡོངས་འདུས་གཉིས་འབྲས་ལྗོངས་སུ་སྣུམ་འཁོར་སློབ་སྦྱོང་གི་ཆེད་དུ་འཇོག་གནང་མཛད་པས་སྣུམ་འཁོར་ལྷུ་སྒྲིག་དང༌། གཏོང་རྒྱུ་སོགས་བསླབས་སྦྱངས་ལེགས་ཐོན་གྱི་ཕྱག་ཁྱེར་བླངས་ཏེ་ཕྱིར་བོད་དུ་ལོག་ནས་ྋརྒྱལ་དབང་མཆོག་གི་ཆིབས་འཕྲུལ་ཁ་ལོ་པ་དང༌། དྲུང་ཡིག་གི་ཕྱག་འགན་སྔར་མུས་བཞིན་གཅིག་ལྕོགས་རྐང་བཞེས་མཛད། 
ཕྱི་ལོ་༡༩༥༧ ལོར། ལྷ་ལྡན་རྒྱལ་ཁབ་ཆེན་པོ་ནས་ཆེད་དུ་བང་མི་འབྱོར་ཏེ་ྋགོང་ས་ྋསྐྱབས་མགོན་རྒྱལ་དབང་བཅུ་བཞི་པ་ཆེན་པོ་མཆོག་གི་དམིགས་བསལ་བཀའ་འབྲེལ་ཕེབས་དགོངས་ལྟར་ྋརྒྱལ་དབང་ཀརྨ་པ་སྐུ་ཕྲེང་བཅུ་དྲུག་པ་མཆོག་གི་སྐུ་ཚབ་ཏུ་མངགས་ཏེ་ཀོང་པོ་བརྒྱུད་ཆབ་མདོ་དང་དེ་རྗེས་མདོ་ཁམས་ཀྱི་ས་ཆ་ཕལ་མོ་ཆེར་བཀའ་བློན་ས་དབང་ང་ཕོད་ངག་དབང་འཇིགས་མེད་དང་ལྷན་དུ་གཞུང་དོན་ཆིབས་བསྒྱུར་སྐབས་བསྟན་འཛིན་རྣམ་རྒྱལ་དྲུང་ཡིག་ཞབས་ཞུར་བཅར་ནས་སྐབས་དེའི་བོད་ཀྱི་སྤྱི་ཚོགས་རྙོག་འཛིང་ཆེ་བའི་དུས་བབ་དེའི་ནང་དུ་གཟེངས་སུ་ཐོན་པའི་སྲི་ཞུ་གང་ལེགས་ཞུས། 
ཕྱི་ལོ་༡༩༥༩ ལོར་བོད་དུ་དུས་འགྱུར་བྱུང་སྐབས་ཁྱིམ་གཞིས་དང༌། ནང་མི་སོགས་བློས་བཏང་གིས་སྐྱབས་གཅིག་ཡིད་བཞིན་ནོར་བུ་མཆོག་གི་སྐུ་ཕྱྭའི་བརྟན་སྲུང་ཆེད་ཆིབས་ཞབས་སུ་བཅར་ནས་སྤྱི་མཐུན་བསོད་ནམས་ཀྱི་དབང་གིས་རྒྱལ་དབང་ྋཀརྨ་པ་མཆོག་འབྲས་ལྗོངས་སུ་ཞབས་སོར་བདེ་འཁོད་ཐུབ་པ་བྱུང་ཡོད། འབྲས་ལྗོངས་སུ་ཞབས་སོར་འཁོད་གྲུབ་རྗེས་སྐུ་སྒེར་དྲུང་ཡིག་ཏུ་ཕྱག་རྟགས་ཕེབས་པ་བཞིན་ཞབས་ཞུ་དང༌། རྒྱལ་དབང་ྋཀརྨ་པ་མཆོག་དང༌། ཕྱག་མཛོད་དམ་ཆོས་ཡོངས་འདུས་ཕྱོགས་གཞན་དུ་ཆིབས་བསྒྱུར་མཛད་སྐབས་ཕྱག་ཚབ་ཀྱི་ཐུགས་འགན་བཞེས་མྱོང་བ་དང༌། འབྲས་ལྗོངས་གདན་ས་རུམ་བཏེགས་བཤད་སྒྲུབ་ཆོས་འཁོར་གླིང་དགོན་པ་གསར་བཞེངས་སྐབས་ཞྭ་ནག་མཛོད་པ་དམ་ཆོས་ཡོངས་འདུས་ཀྱི་ཕྱག་སྦྲེལ་སྐུ་ངལ་འཛེམས་མེད་ཐོག་ཞབས་ཞུ་ཧུར་ཐག་ཞུས། དེ་རྗེས་རྒྱལ་དབང་ྋཀརྨ་པ་བཅུ་དྲུག་པ་རང་བྱུང་རིག་པའི་རྡོ་རྗེ་མཆོག་གིས་ཡེ་ཤེས་དབྱིངས་དཔྱད་ཀྱིས་མཆོག་སྤྲུལ་རྣམ་པའི་རིག་གནས་དགེ་རྒན་དུ་བསྐོ་གཞག་གིས་མཆོག་སྤྲུལ་རྣམ་པར་སྙན་སུམ་བརྡ་དག་སོགས་སྐུ་ཡོན་ཕུལ་ཞིང་ཞོར་དུ་བོད་ཀྱི་རིག་གནས་ལ་འཇུག་པ་བདེ་ཕྱིར། 《བརྡ་དག་བྱིས་པའི་ལམ་མཁན》 རྒྱས་བསྡུས་གཉིས་དང༌། 《བརྡ་སྤྲོད་ཤེས་བྱའི་སྒྲོན་མེ་》 རྩ་འགྲེལ་གཉིས་ཀ 《བོད་ཀྱི་བརྡ་སྤྲོད་པའི་བསྟན་བཅོས་སུམ་ཅུ་པ་དང༌། རྟགས་ཀྱི་འཇུག་པའི་རྣམ་འགྲེལ་ལྷག་བསམ་དཀར་པོ་》 ལ་སོགས་པ་ལྗགས་རྩོམ་ཇི་སྙེད་ཅིག་འཇོག་གནང་མཛད། 
ཕྱི་ལོ་༡༩༨༡ ལོའི་ཟླ་༢ པའི་ཚེས་༢༧ ཉིན། རྒྱལ་དབང་ྋཀརྨ་པ་བཅུ་དྲུག་པ་མཆོག་ནས་རྒྱལ་ཡོངས་བཀའ་བརྒྱུད་དབུས་རྒྱུན་ལས་ཁང་དབུ་འཛུགས་སྐྱོང་སྐབས་དྲུང་ཆེ་རུ་དམིགས་བསལ་ཕྱག་རྟགས་བསྐོ་གཞག་བསྩལ། བླ་ཕྱག་གཉིས་ཀ་དགོངས་པ་རྫོགས་རྗེས་གདན་འཛིན་རྣམ་པ་ཐུགས་མཐུན་ཐོག་ཞྭ་ནག་མཛོད་པ་སྐུ་གཞོན་གྱི་ཕྱག་འགན་ཕུལ་བ་བཞིན་གདན་ས་རུམ་བཏེགས་བཤད་སྒྲུབ་ཆོས་འཁོར་གླིང་གི་བཤད་གྲྭ་གསར་པ་གསར་བཞེངས་ཀྱི་ཐུགས་འགན་རྐང་བཞེས་མཛད་ནས་ཀརྨ་ཤྲིའ་ཎཱ་ལནྜའི་བཤད་གྲྭ་རྟེན་དང་བརྟེན་པ་བཅས་པ་གསར་བཞེངས་ལེགས་པར་གྲུབ་སྟེ་ད་ལྟའི་ཆར་ཡང་བཤད་སྒྲུབ་ཀྱི་བསྟི་གནས་ཆེན་པོ་ཞིག་ཏུ་གྱུར་ཡོད། ཕྱི་ལོ་༡༩༩༢ ལོར་བཀའ་བརྒྱུད་དབུས་རྒྱུན་ལས་ཚོགས་ཐོག་ཏུ་ཞྭ་ནག་མཛོད་པ་སྐུ་བགྲེས་སུ་མང་མོས་ཀྱི་ཐོག་ནས་བསྐོ་གཞག་བསྩལ།
ྋསྐྱབས་རྗེ་མཁན་ཆེན་ཁྲ་འགུ་རིན་པོ་ཆེ་སྐུ་ཕྲེང་དགུ་པ་མཆོག་ནས་མཛད་པའི། ཆོས་རྗེ་ྋཀརྨ་པ་སྐུ་ཕྲེང་རིམ་བྱོན་གྱི་རྣམ་ཐར་མདོར་བསྡུས་དཔག་བསམ་འཁྲི་ཤིང་ཞེས་བྱ་བའི་ལྗགས་རྩོམ་ཕྱོགས་བསྒྲིགས་ཀྱི་ཡིག་འབྲིའི་ངལ་བ་མཐའ་དག་དང་དུ་བཞེས། བལ་ཡུལ་དུ་གནས་ཆེན་སྟག་མོ་ལུས་སྦྱིན་ཁྲ་འགུ་དགོན་པ་དང༌། བལ་ཡུལ་ཁྲ་འགུ་སློབ་གྲྭའི་སྤྱི་ཁྱབ་སློབ་སྟོན་པ་དང་རིག་གནས་ཀྱི་དགེ་རྒན། ཝཱ་ཎ་ཁྲ་འགུ་རིག་པའི་རྡོ་རྗེ་གཙུག་ལག་སློབ་གཉེར་ཁང་གི་ས་ཆ་ཉོ་རྒྱུས་མཚོན་གསར་བཞེངས་སྐབས་ྋསྐྱབས་རྗེ་ལ་དབུ་འོག་དཔུང་འདེགས་ཀྱི་སྲི་ཞུ་ལྷོད་མེད་ཀྱང་ཞུས། 
ཕྱི་ལོ་༡༩༩༩ ལོའི་ཟླ་༡༢ པའི་ཚེས་༢༨ ཉིན་སྒྲུབ་བརྒྱུད་བསྟན་པ་ཡོངས་ཀྱི་མངའ་བདག་དཔལ་རྒྱལ་དབང་ྋཀརྨ་པ་སྐུ་ཕྲེང་བཅུ་བདུན་པ་ཨོ་རྒྱན་འགྲོ་འདུལ་ཕྲིན་ལས་ྋབསྟན་འཛིན་ཀུན་ཁྱབ་དབང་གི་རྡོ་རྗེ་དཔལ་བཟང་པོ་མཆོག་རྒྱ་གར་འཕགས་ཡུལ་བཞུགས་སྒར་རྡ་རམ་ས་ལར་བཙན་བྱོལ་དུ་ཕེབས་པ་ནས་བཟུང་ཞྭ་ནག་མཛོད་པའི་ཕྱག་ལས་རྐང་འགན་བཞེས།
ཕྱི་ལོ་༢༠༠༥ ལོའི་ཟླ་༦ པའི་ཚེས་༨ ཉིན་གྱི་དགོང་དྲོ་བལ་ཡུལ་དུ་སྐུ་ཞི་ལྷོད་ངང་དགོངས་པ་རྫོགས། མདོར་ན་ཁོང་སྐུ་ཚེ་ཧྲིལ་པོར་རྒྱལ་དབང་ྋཀརྨ་སྐུ་ཕྲེང་བཅུ་དྲུག་དང༌། རྒྱལ་དབང་ྋཀརྨ་པ་སྐུ་ཕྲེང་བཅུ་བདུན་པ་ཆེན་པོ་མཆོག་གཉིས་དབུས་རྒྱལ་བསྟན་སྤྱི་དང༌། བཀའ་བརྒྱུད་ཀྱི་བསྟན་པར་ལྷག་བསམ་ཟོལ་མེད་ཀྱི་སྲི་ཞུ་རྣམ་དག་ཞུས་ཤིང༌། བོད་ཀྱིབརྡ་སྤྲོད་རིག་གནས་སྙན་སུམ། ལོ་རྒྱུས། སྐར་རྩིས་བཅས་གང་ལའང་མཁྱེན་པའི་ཡོན་ཏན་འཛད་མཐའ་མེད་པ་ཞིག་ཡིན་ཡང་འདིར་མཛད་རྗེས་རྒྱ་མཚོ་ལྟ་བུ་ལས་ཆུ་ཐིགས་ཀྱི་རྡོག་པོ་ཙམ་དུ་དམ་པ་གང་དེའི་ལོ་རྒྱུས་སྙིང་བསྡུས་སུ་རྒྱུད་སྟོད་མཚུར་སྒར་བླ་བྲང་ནས་བཀྲས་ཁང་ངག་དབང་འཕྲིན་ལས་ཀྱིས་ཕུལ།
དཔར་སྐྲུན་མཇུག་བྱང༌།
སུམ་རྟགས་དག་གསུམ་སྒྲ་རིག་གཞུང་ལུགས་མཐའི་རྒྱ་མཚོར། །འབྲི་ཀློག་དོན་གསུམ་རྩལ་རྫོགས་གཡོར་གྲུ་བསྐྱོད་ཙ་ན། །
    ཡང་དག་བསླབ་གསུམ་བཀའ་བསྟན་ནོར་གྱིས་ཡོངས་བཀང་སྟེ། །འཆད་རྩོད་རྩོམ་གསུམ་མཁས་པའི་ཁྲི་ལ་མྱུར་དུ་བཞུད། །
    དག་ཆ་སྤུས་དག་ཤེས་པའི་ཕན་ཡོན་ནི། །རྩ་ཚིག་བློ་འཛིན་གང་མང་བྱ་དགོས་ཤིང༌། །
    ཡིག་འབྲུ་རེ་རེར་ཚིག་གྲུབ་གང་མང་འབྲི། །འཆད་རྩོད་རྩོམ་པའི་རྨང་གཞི་ཚུགས་ཤིག་ཅེས། །
    རང་ཅག་གཞོན་སྐྱེས་རྣམས་ཀྱི་སྙན་དུ་སྐུལ། །གངས་ལྗོངས་བཅུ་ཕྲག་རིག་མཛོད་ནམ་མཁའི་དབྱིངས། །
    མིང་ཚིག་གྲངས་མེད་རྒྱུ་བའི་སྐར་ཚོགས་འདྲ། །མཁོ་ཆེ་དོན་ལྡན་ངལ་བརྒྱས་བསྒྲིགས་པ་འདིའི། །
    ནོངས་པའི་ཆ་རྣམས་མཁས་པའི་སྤྱན་སྔར་འཆགས། །
   དག་ཡིག་ཀུན་བཏུས་འདི་ཉིད་རྩོམ་སྒྲིག་གི་རྒྱུ་ཆ་འཚོལ་ཞིབ་སྐབས་བཞུགས་སྒར་བོད་ཀྱི་དཔེ་མཛོད་ཁང་དང༌། ས་རཱ་བོད་ཀྱི་མཐོ་སློབ་ཁང་གི་དཔེ་མཛོད་ཁང༌། རིགས་ལམ་སློབ་གཉེར་ཁང་གི་དཔེ་མཛོད་ཁང༌། རྣམ་རྒྱལ་གྲྭ་ཚང་གི་དཔེ་མཛོད་ཁང༌། ཀིརྟི་བྱེས་པ་གྲྭ་ཚང་གི་དཔེ་མཛོད་ཁང༌། ནོར་གླིང་དཔེ་མཛོད་ཁང༌། རྫོང་གསར་དཔེ་མཛོད་ཁང༌། ཝར་ཎཱ་མཐོ་སློབ་ཀྱི་དཔེ་མཛོད་ཁང༌། སྲོང་བཙན་དཔེ་མཛོད་ཁང༌། ས་སྐྱ་མཐོ་སློབ་ཀྱི་དཔེ་མཛོད་ཁང༌། སེ་ར་བྱེས་སྨད། དགའ་ལྡན་ཤར་བྱང། འབྲས་སྤུངས་སྒོ་མང་དང་བློ་གླིང་གྲྭ་ཚང་བཅས་ཀྱི་དཔེ་མཛོད་ཁང༌། ལ་དྭགས་ལུང་པའི་དགོན་ཁག ལ་དྭགས་མཚན་ཉིད་སློབ་གྲྭའི་དཔེ་མཛོད་ཁང༌། བལ་ཡུལ་དགོན་ཁག་དང་དཔེ་དེབ་ཁང༌། མོན་ཡུལ་དང༌། འབྲུག་ཡུལ། ཨ་རི་དང་ཧྥ་རན་སི་ལུང་པའི་དཔེ་མཛོད་ཁང༌སོགས་སུ་འབྲེལ་གཏུགས་ཀྱིས་དཔྱད་གཞི་འཚོལ་སྒྲུབ་བྱེད་པའི་བརྒྱུད་རིམ་ཁྲོད། དཔལ་ལྡན་ཤེས་རིག་ལས་ཁུངས་ཀྱི་སྲོལ་རྒྱུན་ཚན་པ་དང༌། བཞུགས་སྒར་བོད་ཀྱི་དཔེ་མཛོད་ཁང་བོད་ཡིག་སྡེ་ཚན་གྱི་འགན་འཛིན་བསོད་ནམས་སྟོབས་རྒྱལ་ལགས་དང། སེར་བྱེས་ལྷ་རམས་པ་རོང་པོ་བློ་བཟང་སྙན་གྲགས་ལགས། སྐུ་ཞབས་བློ་བཟང་བསྟན་དར་ལགས། སྐུ་ཞབས་ཐུབ་བསྟན་ཡར་འཕེལ་ལགས། སྐུ་ཞབས་ལྷག་པ་ཚེ་རིང་ལགས་སོགས་ཚོགས་སྡེ་དང་མི་སྒེར་ཚང་མས་ལྷག་བསམ་རྣམ་དག་གིས་ལམ་སྟོན་དང་རོགས་ཕན་གནང་བ་དང༌། ཁྱད་པར་དྷ་ས་བོད་ཀྱི་དཔེ་མཛོད་ཁང་གི་བོད་ཡིག་དཔེ་དེབ་དོ་དམ་པ་རྣམ་པས་ཐུགས་ཁུར་ཆེན་པོས་དཔེ་གཡོར་དང་བརྩད་ཞིབ་སོགས་རོགས་སྐྱོར་གནང་སོན་བྱུང་བར་དམིགས་བསལ་ཐུགས་རྗེ་ཆེ་ཞུ་རྒྱུ་ཡིན། 
   དག་ཡིག་འདི་ཉིད་ཐོག་མར་འཆར་འགོད་དང༌། བར་དུ་རྒྱུ་ཆ་འཚོལ་སྡུད་དང་རྩོམ་སྒྲིག ཐ་མར་འཇུག་སྒྲིག་དང་ཇུས་འགོད་བཅས་ཀྱི་བརྒྱུད་རིམ་ཧྲིལ་པོའི་ཐོག་དཔལ་ལྡན་ཤེས་རིག་ལས་ཁུངས་སྲོལ་རྒྱུན་ཤེས་ཡོན་ཚན་པའི་འགན་འཛིན་ཟུང་དྲུང་བཀྲ་ཤིས་དོན་གྲུབ་ལགས་ནས་ལམ་སྟོན་དང་བཀོད་བྱུས་གནང་བ་དང༌། དེ་བཞིན་ངམ་རིང་བློ་བཟང་བསྟན་དར་ལགས་དང་ཁོང་གི་བཟའ་ཟླ་བསོད་ནམས་དཔལ་སྒྲོན་ཟུང་ནས་ཞིབ་ཚགས་ལྡན་པའི་སྒོ་ནས་དཔར་རྩ་འཇུག་སྒྲིག་དང་དཔེ་དེབ་ཕྱི་ནང་གི་བཀོད་བྱུས་རོགས་རམ་གནང་བ་བཅས་ལ་དམིགས་བསལ་ཐུགས་རྗེ་ཆེ་ཞུ་རྒྱུ་ཡིན། 
   སྔོན་བྱོན་མཁས་པས་མཛད་པའི་དག་ཡིག་ཁུངས་མ་རྣམས་འཚོལ་སྡུད་ཀྱི་ཐབས་ཤེས་ཅི་ནུས་ཞུས་ཀྱང༌། སྒྲིག་མཁན་རང་ཉིད་ཀྱི་ཤེས་འཇོན་དང་དུས་ཚོད་སོགས་མཐུན་རྐྱེན་གང་ཅིར་བརྟེན་མང་པོ་ཞིག་མཚན་བྱང་ཙམ་ལས་གཞུང་དངོས་མ་རྙེད། ཡང་གཞུང་འགའ་ཞིག་ནི་མི་རབས་མང་པོར་བེད་སྤྱོད་མ་བྱས་པས་དཔེ་རྙིང་དུ་སོང་སྟེ། ཡིག་འབྲུ་མི་གསལ་བ་མང་སྟབས་འདིར་བདམས་བཀོད་ཞུས་མེད། འདིར་བཀོད་དག་ཡིག་རྣམས་དཔར་མ་མི་འདྲ་བ་ཁག་དཔེ་བསྡུར་དང་ཞུ་དག་ཐེངས་མང་ཞུས་ཡོད༌ནའང། ནོར་འཁྲུལ་གྱི་ཆ་འབྱུང་ཚེ་བཟོད་གསོལ་དང་སྦྲགས་ཡོ་བསྲང་ཡོང་བའི་རེ་འདུན་ཞུ་རྒྱུ་བཅས། གུས་པ་ས་རཱ་བོད་ཀྱི་མཐོ་རིམ་སློབ་གཉེར་ཁང་གི་སྐབས་དང་པོའི་མཐོ་རིམ་རིག་གནས་རབ་འབྱམས་པ་དང། ལུང་སྣ་ཤེལ་དཀར་བ་འབྲས་གཙང་བསྟན་འཛིན་ཐབས་མཁས་ཀྱིས༌རབ་གནས་ས་གླང་། བོད་རྒྱལ་ལོ་༢༡༣༦ ཕྱི་ལོ་༢༠༡༠ ལོའི་ཟླ་༡  པོའི་ཚེས་༥ བཟང་པོར་བྲིས་པ་དགེ་བའོ།། །།
དཔར་བྱང་སྨོན་ཚིག
རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །གཞོལ་བའི་མཐའ་ཡས་ཆོས་ཚུལ་དལ་འབབ་ཀླུང༌། །
ཚིག་གི་གཟེགས་མ་རེས་ཀྱང་དུག་གསུམ་གྱི། །དྲི་མ་ཡོངས་འཁྲུད་ལེགསས་བཤད་བདུད་རྩི་འདི། །
དཔར་དུ་བསྐྲུན་པའི་རྣམ་དཀར་ཕུང་པོའི་མཐུས། །ཡང་དག་ཆོས་ཀྱི་སྒོ་མོ་སྟོང་ཕྲག་བརྒྱ། །
གདངས་ཏེ་རྒྱུད་ལྔའི་འགྲོ་བ་མ་ལུས་པ། །ངེས་ལེགས་ནོར་བུའི་མཛོད་ལ་དབང་འབྱོར་ཤོག །
    ཅེས་པ་འདི་ཡང་དེང་དུས་ཡིད་སྲུབས་ཀྱི་རྒྱུད་བརླམས་པའི་ཀླ་ཀློའི་སྡིག་སྤྱོད་མི་བཟད་པས་གངས་ལྗོངས་ཆོས་ལྡན་གྱི་ཞིང་དུ་ཐུབ་པའི་བསྟན་པ་རིན་པོ་ཆེ་ཉིན་མོའི་སྣང་བ་ལྟར་འབར་བ་དེ་ནི་མིང་གི་ལྷག་མ་ཙམ་དུ་ཉམ་ཉེས་པར་བྱས། ཕྱོགས་དང་ཕྱོགས་ན་རྡུལ་ཕྲན་གྱི་མཚོན་ཆ་སོགས་གདུག་པའི་གནོད་འཚེ་གྱ་གྱུའི་སྦྱོར་བ་ནི་ཉིན་རེ་བཞིན་དར་བ་སོགས་སྒོ་ཀུན་ནས་ལྔ་བདོའི་རྒུད་ཚོགས་མཚོ་ལྟར་བརྡོལ་བ་འདི་དག་ལྷག་མེད་དུ་ཞི་ཞིང༌། བྱང་ཕྱོགས་བོད་ཁ་བ་ཅན་དུ་བསྟན་པའི་མེ་རོ་སླར་ཡང་སྔར་བཞིན་གསོས་ཏེ་རྒྱ་གར་འཕགས་པའི་ལྗོངས་འདིར་ཡང་ཐུབ་པའི་བཞེད་དགོངས་དྲི་མ་མེད་པ་དར་རྒྱས་སུ་འཕེལ་སླད་དང༌། འཛམ་གླིང་ཡངས་པའི་ཁྱོན་ལ་འཚེ་མེད་ཞི་བའི་ལམ་སྟོན་རྣམ་འདྲེན་ཤཱཀྱ་སེངྒེའི་རིང་ལུགས་སྒོ་ཀུན་ནས་རྒྱས་པ་སོགས་འཕྲལ་ཡུན་ལེགས་ཚོགས་དུ་མའི་ཆེད་དུ་དམིགས། ནང་བསྟན་གྲུབ་མཐའ་རིས་མེད་ཀྱི་གསུང་རབ་དཔར་དུ་བསྐྲུན་དང་བསྐྲུན་འགྱུར་གང་ལའང་སྦྱར་ཆོག་པའི་དགེ་བསྔོའི་སྨོན་ཚིག་ཏུ་ཤཱཀྱའི་དགེ་སྦྱོང་ཆོས་སྨྲ་བ་ངག་དབང་བློ་བཟང་བསྟན་འཛིན་རྒྱ་མཚོས་སྦྱར་བའོ།། །།

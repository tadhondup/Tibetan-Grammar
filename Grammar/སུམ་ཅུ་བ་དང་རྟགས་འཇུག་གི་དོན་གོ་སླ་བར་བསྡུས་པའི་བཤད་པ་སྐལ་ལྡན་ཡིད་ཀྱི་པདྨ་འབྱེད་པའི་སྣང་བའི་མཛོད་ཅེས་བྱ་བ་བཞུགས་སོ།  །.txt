http://tbrc.org/?locale=bo#library_work_ViewByOutline-O2DB4592DB483%7CW29009,,
925.	༄༅།  །སུམ་ཅུ་བ་དང་རྟགས་འཇུག་གི་དོན་གོ་སླ་བར་བསྡུས་པའི་བཤད་པ་སྐལ་ལྡན་ཡིད་ཀྱི་པདྨ་འབྱེད་པའི་སྣང་བའི་མཛོད་ཅེས་བྱ་བ་བཞུགས་སོ།  །
926.	༄༅།  །།(ཤིིས་བརྗོད་བྱ་བའི་རང་བཞིན་བརྗོད་པའོ།)ངག་གི་དབང་ཕྱུག་བློ་གཏེར་རྟག་ཏུ་བསྟེན།   །ལེགས་བཤད་བཟང་པོའིི་གཏམ་གྱིས་ཀུན་དགའ་བསྐྱེད། །རིས་མེད་འགྲོ་ལ་བརྩེ་བའི་གཤིས་གཉེན་མཆོག།།  དགེ་མཚན་ཤིས་པ་འབུམ་གྱིས་སྲུང་གྱུར་ཅིག།  །〔ངེས་དཔེའོ།〕མཁྱེན་བརྩེ་མངོན་ཤེས་མཛད་སྤྱོད་གང་ལའང་།  །སྲིད་ཞིའི་ཁམས་ན་དོ་ཟླ་རང་ཉིད་ལས།  །རྙེད་མིན་ཡོངས་འཛིན་ངག་དབང་བློ་བཟང་མཆོག། །སྙིང་གི་དཀྱིལ་དུ་བཀོད་དེ་ཕྱག་བགྱིའོ།  །(རྒྱུའི་གཟུགས་རྒྱན་)གཟུགས་སྐུ་མངོན་པར་འཚེར་བས་གསེར་གྱི་རི།  ། ལེགས་གསུང་བསིལ་བ་སྟེར་བས་འཆི་མེད་ཆབ།།  མཁྱེན་པས་ཆོས་ཀུན་གསལ་ཕྱིར་འཇིག་མིག།།  དཀོན་པས་རྒྱལ་བ་རིན་ཆེན་ངོ་བོར་བསྔགས།  ། གཉིས་ཀྱི་ལྡོག་པ་ཅན་ནོ)
927.	བདུད་རྩིའི་འོད(ཟླ་བ)དང་སེང་གེའི་ཞོན་པ་ཅན།   །གཟུགས་སོགས་མ་འདྲེས་སོ་སོར་གསལ་བ་སྟེ།   །རྒྱ་མཚོའི་མར་གསར་(ཟླ་བ)མགྲིན་སྔོན་(དང་ཕྱུག)ཐོད་དུ་འཛིན།  །སྔོན་གྱི་རྒྱལ་བ་བདག་གིས་སྤྱི་བོར་མཆོད།  །།འཇམ་དབྱངས་(བྱ་བའི་རང་བཞིན་བརྗོད་པའོ)མཚར་སྡུག་ལང་ཚོ་གསར་བ་ངོམ་པ་ཡིས།  །འཆི་མེད་མཛེས་མའི་ཁེངས་པ་སྐྱུངས་པར་བྱེད།  །འཇིག་རྟེན་སྐྱོང་མཁས་ཚངས་པའི་བུ་མོ་ཀྱེ།  །རྣམ་དཔྱོད་ཡངས་པའི་དཔལ་དེ་ཅིས་མི་སྦྱིན།   ། བསྡུས་ཤིང་མ་བསྡུས་པའི་གཟུགས་ཅན་ནོ སྔོན་ཆད་དམ་ཆོས་འོད་ཀྱིས་མ་རེག་པའི།  ། གངས་ཅན་ཆུ་ལྟར་ཕྱོགས་པའི་མུན་ཁུང་དུ།  །ཆོས་ཀྱི་སྒྲོན་མེ་ཐོག་མར་འདེགས་པ་པོ།  །ཆོས་ཀྱི་རྒྱལ་དང་ཨ་ནུའི་སྐུ་དྲིན་དྲན།  ། དགག་པའི་གཟུགས་ཅན་ནོ་གང་
928.	གིས་བཏོད་པའི་སུམ་རྟགས་སྐྱ་རིས་དེ།  །མཆན་འགྲེལ་དོན་བསྡུའི་ཚོན་རྩི་མང་བཀྲ་ཡང།  །  བློ་ཆུང་མིག་ལ་གསལ་བར་མ་གྱུར་པས།  ། ངོ་མཚར་རི་བོ་ཉིད་དུ་བདག་མི་བརྗོད། །བསྡུས་པའི་གཟུགས་ཅན་དྲན་དབང་ཉིན་བྱེད་སྙིགས་དུས་ནུབ་རིར་ཡིབ།  ། ཚིག་སྤྱིའིི་བཤད་ཡམ་ཆོས་ཟླ་གཟི་ཆུང་ཞིང།  །  ཉེས་བཤད་རྒྱུ་སྐར་རང་འོད་ཆེར་ངོམ་ཡང།  །ཐུབ་བསྟན་གླིང་གི་མུན་པ་སེལ་མ་ནུས།  ། ཕན་སེམས་སྐྱ་རིངས་གཞོན་ནུས་སྔུན་བསུས་ཏེ།  །རྣམ་དཔྱོད་ཤར་རེ་གཉའ་ཤིང་རྩེ་མོ་ནས།  །རྒྱས་བསྡུས་འཚམ་པའི་ཚིག་ཕྲེང་འོད་རིས་ཅན།  །ལེགས་བཤད་སྣང་བའི་མཛོད་ཀྱི་སྒོ་འདི་དབྱེ།། དེ་ལ་འདིར་སུམ་ཅུ་བ་དང་རྟགས་འཇུག་གི་དོན་གོ་སླ་བར་བསྡུས་ཤིང་ཞར་ལ་དཀའ་བའི་གནས་ལ་དོགས་གཅོད་དང་བཅས་བཤད་པ་ལ།  སློབ་དཔོན་ཐུ་མིས་མཛད་པའི་ཡི་གེའི་རྩ་བ་སུམ་ཅུ་པའི་མིང་ལ་དོགས་པ་གཅོད་པ་དང།  ཡི་གེའི་རྣམ་གཞག་དངོས་བཤད་པ་དང་གཉིས། སུམ་ཅུ་པ་ཞེས་པའི་མཚན་གྱི་དོན་བཤད་པ།དང་པོ་ནི།  བསྟན་བཅོས་འདིའི་མཚན་ལ་རྒྱ་བོད་ཤན་སྦྱར་བའི་སྐད་ཐོག་མར་སྨོས་པའི་རྒྱུ་མཚན་ལ་འགྲེལ་བཤད་སྔ་མ་ཐམས་ཅད་ཀྱིས་མཁན་པོ་འདི་རྒྱ་གར་བའི་མཁས་པ་དང་ཁྱད་པར་མེད་པས་མཁན་པོ་འདིས་མཛད་པའི་བསྟན་བཅོས་ལ་ཡང་རྒྱ་གར་བའི་བསྟན་བཅོས་དང་འདྲ་བར་བཀུར་སྟི་བྱ་བར་རིགས་པའི་ཆེད་དུ་ཡིན་པས་སྐྱོན་མེད་ཅེས་སྐྱོན་སྤོང་མཛད་ལ།    ཁ་ཅིག་གིས་བསྟན་བཅོས་འདི་ཐོག་མར་རྒྱ་གར་སྐད་དུ་བརྩམས་ནས་བསྒྱུར་བ་ཡིན་པའང་གདའ་བས་བརྟག་པར་བྱའོ།  །འགྱུར་ཕྱག་སྨྲོས་པའི་རྒྱུ་མཚན་ལ །   འགའ་ཞིག་གིས་བསྟན་བཅོས་
929.	བསྒྱུར་བ་ལ་བར་ཆད་མི་འབྱུང་བའི་ཆེད་དུ་ལོ་ཙཱ་བ་རྣམས་ཀྱིས་ཕྱག་མཛད་པ་དང་མཐུན་པར་བཀོད་པ་ཡིན་ཞེས་སྨྲས་པ་ཆེས་མི་རིགས་ཏེ།   བསྟན་བཅོས་འདིའི་སྔ་རོལ་ཏུ་དཔེར་འོས་པའི་ལོ་ཙཱ་བ་མ་བྱུང་པའི་ཕྱིར་རོ། རྩ་བ་སུམ་ཅུ་བ་ཞེས་པའི་དོན་ལ།   སི་ཏུ་པཎ་ཆེན་གཙུག་ལག་ཆོས་ཀྱི་སྣང་བས་སུམ་རྟགས་རྣམ་བཤད་མུ་ཏིག་ཕྲེང་མཛེས་སུ་ཀཱ་ལི་སུམ་ཅུ་བརྗོད་བྱའི་གཙོ་བོར་སྟོན་པའི་དོན་དུ་བཀྲལ་བ་དང།  ཤོ་ལོ་ཀ་སུམ་ཅུ་བརྗོད་བྱའི་གཙོ་བོར་སྟོན་པའི་དོན་དུ་བཀྲལ་བ་དང།  ཤོ་ལོ་ཀ་སུམ་ཅུ་ཙམ་ཡོད་པའི་དོན་དུ་བཀྲལ་བ་གཉིས་བཀོད་ནས་སྔ་མ་མི་འཐད་ཅིང།   ཕྱི་མ་ཕྱོགས་ཙམ་དུ་སོང་ཡང་ཤོ་ལོ་ཀ་སུམ་ཅུ་ཙམ་ཞེས་སྨྲས་པ་མི་འགྲིག་སྟེ།   དེ་ལ་ཤོ་ལོ་ཀ་སོ་གསུམ་ཡོད་པས་སོ།  ། དེས་ན་མཆོད་བརྗོད་དང་རྩོམ་པར་དམ་བཅའ་བ་ནི་བསྟན་བཅོས་གཞན་དང་ཐུན་མོང་མ་ཡིན་པས་རྩ་བར་མི་འོས་ཤིང་དེའི་ཕྱིར་སུམ་ཅུ་བ་ནི།  ཡི་གེ་ཨཱ་ལི་ཀཱ་ལི་གཉིས།  །ཞེས་པ་ནས།   ཅིག་ཤོས་དེ་ལས་ལྡོག་པའོ་ཞེས་པའི་བར་གྱི་ཚིགས་སུ་བཅད་པ་སུམ་ཅུ་ཉིད་དུ་ངེས་པའི་སྒོ་ནས་བཏགས་པའི་ཕྱིར་རོ།  །ཞེས་གསུངས་པ་ལེགས་བཤད་ཡིན་མོད་ཀྱང་འདིིའི་ཚིགས་བཅད་སུམ་ཅུ་ལ་རྐང་བ་གཅིག་གིས་མི་འདང་བས་ད་དུང་དཔྱད་པར་བ་བའི་གཞིའོ།། གཉིས་པ་ཡི་གེའི་རྣམ་གཞག་དངོས་བཤད་པ། ཡི་གེའི་རྣམ་གཞག་དངོས་བཤད་པ་ལ།  ཡི་གེའི་རྒྱུ་དང།   གནས་དང།   འཇུག་ཚུལ་དང།  དེ་འདྲི་བའི་ཚུལ་ལོ།   ། དང་པོ་ནི།  ཡི་གེ་བརྗོད་འདོད་ཀྱི་ཀུན་སློང་གི་རྟོག་པ་སྐྱེས་ཤིང་དེའི་དབང་གིས་རླུང་གཡོས་པ་ལས་ཡི་གེ་བྱུང་ངོ་།  །  གཉིས་པ་ལ།  ཡི་གེའི་གནས་དང།   དེ་ལས་བྱུང་བའི་
930.	ཡི་གེ་དང།  དེ་བརྗོད་ཚུལ་ལོ།  །དང་པོ་ནི།   ཁོག་པ།  མགྲིན་པ།  རྐན།  སོ།  མཆུ།  ལྕེ།  སྤྱི་བོ།  སྣ་སྟེ་གནས་བརྒྱད་ཡོད་ཅིང་དེ་དག་ལས་ཡི་གེ་གང་བྱུང་བ་ནི་ཁོག་པ་ལས་བྱུང་བ་ནི་ཡི་གེ་ཐམས་ཅད་དོ།  །མགྲིན་པ་ལས་བྱུང་བ་ནི།  ཀ་ཁ་ག་ང་འ་ཧ་ཨ་རྣམས་སོ།  །རྐན་ལས་བྱུང་བ་ནི།  ཏ་ཐ་ད་ན་ཟ་ཉ་ཙ་ཚ་ཛ་ཞ་ཡ་ཤ་ཨི་ཨེ་རྣམས་སོ།  །སོ་ལས་བྱུང་བ་ནི།  ཏ་ཐ་ད་ན་ཟ་ལ་ས་རྣམས་སོ།   །མཆུ་ལས་བྱུང་བ་ནི།  པ་ཕ་བ་མ་ཝ་ཨུ་ཨེ་རྣམས་སོ།  །ལྕེ་ལས་བྱུང་བ་ནི།  སྔར་བཤད་པའི་རྐན་ལས་བྱུང་བ་དག་ལྕེའི་རྩེ་མོ་ལས་ཀྱང་བྱུང་ངོ་།  །སྤྱོ་བོ་ལས་བྱུང་བ་ནི།  ར་ཡིག་སྟེ་ལྕེ་རྩེ་དང་ཉེ་བའི་སྤྱི་བོ་ལས་བྱུང་ངོ་།   །སྣ་ལས་བྱུང་བ་ནི།   ང་ཉ་ན་མ་རྣམས་རང་རང་གི་གནས་ལས་བྱུང་བར་མ་ཟད་སྣ་ལས་ཀྱང་བྱུང་ངོ་།  །  གཉིས་པ།  དེ་ལས་བྱུང་བའི་ཡི་གེ་ལ།  །དབྱངས་དང་གསལ་བྱེད་གཉིས་སུ་ཕྱེ།  །ཨི་ཨུ་ཨེ་ཨོ་དབྱངས་བཞི་ལ།  །གུག་གུ་ཞབས་ཀྱུ་བགྲེང་བུ་དང།  །གནའ་རུ་ཞེས་པའི་ཐ་སྙད་བྱ། །ཀ་ནས་སའི་བར་བཞི་བཞི་ལ།  །སྡེ་ཚན་བདུན་བསྒྲིལ་བྱ་ཞིང།  །ཧ་ཨ་གཉིས་ལ་སྡེ་པ་ཕྱེད་དེ།  །སྡེ་བ་ཕྱེད་དང་བརྒྱད་པོ་ལ།  །གསལ་བྱེད་ཡི་གེ་སུམ་ཅུ་ཟེར།  །ཨ་ལ་དབྱངས་འཇུག་མེད་པས་ན།  གསལ་བྱེད་ཡིན་གྱི་ཨ་མ་གཏོགས།  །ལྷག་མ་ཉི་ཤུ་རྩ་དགུ་ནི།  །ཨ་ཡི་དབྱངས་ཀྱིས་བརྗོད་པའི་ཕྱིར། །ཨ་ཡང་དབྱངས་སུ་འདུ་བར་འདོད།  །གལ་ཏེ་ཨ་དབྱངས་མི་འདོད་ན།  །ཨ་ཡི་དབྱངས་ངེས་མེད་འགྱུར་ཞིང།   །ཨི་སོགས་
931.	གང་རུང་ཞུགས་མིན་པའི།  །ཀ་སོགས་བརྗོད་པའི་ཚུལ་ལ་སོགས།  །མེད་པར་ཐལ་བ་གང་གིས་བཟློག།  །ཨ་ཡིག་དབྱངས་སུ་བསྒྲུབ་ཚུལ་ནི།  སྙན་ངག་དབྱངས་ཅན་དགྱེས་གླུ་ལས།  །དཔལ་ལྡན་བླ་མ་དམ་པ་གང།  །གདན་ས་འགྲན་ཟླ་བྲལ་བ་ན།   །ངག་དབང་འཇམ་དཔལ་དབྱངས་ཞལ་ནས།  །དཀའ་གནད་གཞལ་བྱ་རབ་འབྱམས་གྲགས།  །ཞེས་པའི་ལུང་གིས་བསྒྲུབ་པའི་ཕྱིར་སྙམ་དུ་དོགས་སོ། གསུམ་པ། ཡི་གེའི་བརྗོད་ཚུལ་བཤད། ཡི་གེའི་བརྗོད་ཚུལ་ནི།  འཕུལ་ཅན་མགོ་ཅན་འདོགས་ཅན་རྗེས་འཇུག་དང་བཅས་པའི་ཡི་གེ་དྲུག་གཅིག་ཏུ་ཚོགས་པ་དཔེར་ན་བསྒྲགས་ལྟ་བུ་ལ་མཚོན་ན་བ་ས་ག་ར་ག་ས་རྣམས་རིམ་པར་རང་སྒྲ་ཐོན་ཙམ་དུ་མྱུར་བར་ཀློག་པ་ལྟ་བུ་གློག་དག་པ་ཤིན་ཏུ་གཅེས་པའི་ཚུལ་ནི།  རྗེ་བཙུན་བསོད་ནམས་རྩེ་མོས།   གང་དང་གང་ལ་གང་བཏགས་པས།  །གོ་རིམ་བཞིན་དུ་གནས་ནས་འབྱུང་།   །དེ་ལ་ར་མགོ་ལྕེ་རྩེ་འདར།  །ལ་མགོ་ལྕེ་ཀློད་རྒྱ་ཡང་བསྐྱེད།  །ས་མགོ་སོ་ཡི་བར་ནས་དབྱུང།  །ལྷག་མ་རྣམས་ཀྱང་དེ་བཞིན་ཤེས།  །གལ་ཏེ་མ་ཕྱིན་གྱུར་པ་ནི། །ཡི་གེ་ཕྲལ་ཞེང་བརྗོད་པར་བྱ།  ། དཔེར་ན་གྲ་ལ་ག་ར་འམ།  །སྒྲ་ལ་སྒ་ར་ཇི་བཞིན་དུ།  །དེ་ནས་འཕུལ་བ་བསླབ་པར་བྱ།  །གས་འཕུལ་ཐོག་མར་རྐན་ནས་དབྱུང།  །དས་འཕུལ་ལྕེ་རྩེ་ཀློད་པ་ལས།  །བ་མས་འཕུལ་བ་ཐོག་མར་ནི།  །  མཆུ་བཙུམས་པ་ལས་ཁྱད་པར་སྣ།  །འས་འཕུལ་གྲེ་བའིི་ཕུགས་ནས་དབྱུང། །   འཕུལ་ཞིང་བརྩེགས་པའི་ཡི་གེ་ཡང།  །གོ་རིམ་བཞིན་དབྱུང་
932.	མ་ཕྱིན་ན།  །  འདི་ཡང་ཕྲལ་ཞིང་བཀླག་པ་སྟེ།  །མཁྲ་ལ་མཁའ་ར་ཇི་བཞིན་ནོ།  །ཞེས་གསུངས་པ་ལྟར་ཀློག་ཚུལ་ཤིན་ཏུ་དག་པ་ཞིག་ལ་བསླབ་དགོས་སོ།  །  དེ་ལྟར་བརྩེགས་འཕུལ་སོགས་ཀྱི་སྒྲ་ཟུར་དཔྱིས་ཕྱིན་པར་མ་ཐོན་པའི་དབང་གིས་དེང་སང་ཨ་མདོ་ལྟ་བུ་ཡུལ་འགའ་རེ་ན་ཀུན་འབྱུང་ལ་ཀུན་འབྱོང་དང་རེག་བྱ་ལ་རག་བྱ་དང་ལ་མགོ་ཅན་ར་མགོ་ཅན་ལྟར་འབོད་པ་ལྟ་བ་ལ་རྟ་བར་བརྗོད་བཞིན་དུ་གཞན་དག་ལ་འཕྱ་སྨོད་ཀྱིས་སུན་འབྱིན་པ་ནི་རང་མཚང་རང་གིས་བརྡོལ་བར་རིགས་སོ།  །གསུམ་པ་འཇུག་ཚུལ་ལ།  སྔོན་རྗེས་ཀྱི་འཇུག་ཚུལ་དང།  མགོ་ཅན་དང།  འདོགས་ཅན་དང།  རྣམ་དབྱེ་དང།  ཚིག་ཕྲད་དང།  རྟགས་ཀྱིས་འཇུག་ཚུལ་དང་དྲུག།  ། སྔོན་རྗེས་ཀྱི་འཇུག་པའི་ཡི་གེ་ནི།   །ག་ང་ད་ན་བ་མ་འ།  ། ར་ལ་ས་ནི་རྗེས་འཇུག་བཅུ།  །ད་ས་གཉིས་ནི་ཡང་འཇུག་ཡིན།  །ད་ཡི་ཡང་འཇུག་ན་ར་ལ།  །ཡི་གེ་གསུམ་གྱི་རྗེས་སུ་འཇུག།  །དེ་ལ་ད་དྲག་ཅེས་ཀྱང་ཟེར།  །ས་ཡི་ཡང་འཇུག་ཐོབ་ཚུལ་ནི།  །ག་ང་བ་མ་ཡི་གེ་བཞིའི། །མཐའ་རུ་རིག་པས་དཔྱད་དེ་སྦྱོར།  །ག་ད་བ་མ་འ་ལྔ་བོ།  །སྔོན་དུ་འཇུག་པའི་ཡི་གེའོ།  །ལྷག་མ་ཉུ་ཤུ་མིང་གཞི་ཙམ།  །སྔོན་འཇུག་གང་ལ་འཇུག་ཅེ་ན།  །ག་ནི་ཡི་གེ་བཅུ་གཅིག་གི།   ད་ནི་དྲུག་དང་བ་ནི་བཅུ།  །མ་ནི་བཅུ་གཅིག་འ་ནི་བཅུ། །བརྩེགས་འཕུལ་བ་ཡིག་ཁོ་ནར་ངེས། །མགོ་ཅན་བཤད་པ།གཉིས་པ་ནི།  མགོ་ཅན་གྱི་ཡི་གེ་ལ།  ཀླད་དུ་འགྲོ་རྒྱུའི་ཡི་གེ་ནི་གསུམ་སྟེ།  ར་དང་ལ་དང་ས་གསུམ་མོ།  །ར་མགོ་ཅན་ནི་བཅུ་གཉིས་ཏེ། 
933.	 རྐ་རྒ་རྔ་རྗ་རྙ་རྟ་རྡ་རྣ་རྦ་རྨ་རྩ་རྫ་རྣམས་སོ།  །ལ་མགོ་ཅན་ནི་བཅུ་སྟེ།  །ལྐོག་གྱུར་གྱི་ལྐ།  ལྒ་ནི་ལྒང་བ་གཅིག་པུར་ངེས།  ལྔ་ཡང་གྲངས་ཀྱི་ལྔ་ཉིད་དོ།  །ལྕགས།  ལྗང་ཁུ།  ལྟ་བྱེད།  ལྡ་ལྡི།  སྟག་ལྤགས།  མགྲིན་པའི་ལྦ་བ།  ལྷ་ཚོགས་ལྟ་བུའོ།  །དེ་ལ་པགས་པ་ནི་སྟག་གི་པགས་པ་ཟེར་བ་ལྟ་བུ་རྣམ་དབྱེ་དྲུག་པ་དང་དབྲེལ་བའི་ཚེ་རྐྱང་ཐོབ་ཅིང་སྟག་ལྤགས་ཟེར་བ་ལྟ་བུ་རྣམ་དབྱེ་དྲུག་པ་བསྡུས་པའི་ཚེ་ལ་མགོ་ཅན་ཐོབ་པའི་མན་ངག་ཀྱང་ཤེས་དགོས་སོ།  །ས་མགོ་ཅན་ནི་བཅུ་གཅིག་སྟེ།   སྐ་སྒ་སྔ་སྙ་སྟ་སྡ་སྣ་སྤ་སྦ་སྨ་སྩ་རྣམས་སོ།  །འདོགས་ཅན་བཤད་པ།
གསུམ་པ་ནི།   མས་ནས་འདོགས་པའི་ཡི་གེ་ནི་བཞི་སྟེ།  ཡ་ར་ལ་ཝ་བཞིའོ།  ། དེ་ལ་ཡ་བཏགས་པའི་ཡི་གེ་བདུན་ཏེ་ཀྱ་ཁྱ་གྱ་པྱ་ཕྱ་བྱ་མྱ་རྣམས་སོ།  །ར་བཏགས་པའི་ཡི་གེ་བཅུ་གཅིག་སྟེ།  ཀྲ་ཁྲ་གྲ་ཏྲ་ཐྲ་དྲ་པྲ་ཕྲ་བྲ་སྲ་ཧྲ་རྣམས་སོ།  །ཏ་ལ་ར་བཏགས་པ་ནི་སླེ་ཏྲེས་དང་ཏྲེས་སམ་ལྟ་བུ་དང།  འདུལ་བ་ནས་ཏྲོན་བྱེད་པར་འགྱུར་རོ་ཞེས་བརྩོན་འགྲུས་ཀྱི་མིང་དུ་བཤད་པ་ལྟ་བུ་དང།   ཐ་ལ་ར་བཏགས་པ་ཐྲིག་ཐྲིག་ཅེས་ལྷམ་གྱི་སྒྲར་བཤད་པ་ལྟ་བུའོ།  །པ་ལ་ར་བཏགས་པ་ནི་པྲ་ཆལ་དང་པྲ་ཕབ་དང་པྲོག་ཞུ་ལྟ་བུའོ།  །ན་དང་མ་ནིང་ས་མགོ་ཅན་ལ་བཏགས་པ་ཡོད་ཀྱང་རྐྱང་བ་ལ་མེད་པས་འདིར་མ་བྲིས་སོ།  །ལ་བཏགས་ཅན་ནི་དྲུག་སྟེ།  ཀླ་གླ་བླ་ཟླ་རླ་སླ་རྣམས་སོ།   ཝ་བཏགས་ཅན་ནི་བཅུ་གཉིས་ཏེ།  ཀྭ་ཁྭ་གྭ་ཉྭ་དྭ་ཚྭ་ཞྭ་ཟྭ་རྭ་ལྭ་ཤྭ་ཧྭ་རྣམས་སོ།  །དཔེར་ན། ཀྭ་ཡེ། ཁྭ་ཏ།  གྭ་དོར།  ཉྭ་ལོག།  དྭ་ཕྲུག  
934.	ལན་ཚྭ།  ཞྭ་མོ།  ཟྭ་ཚོད།  རྭ་ཅོ།  ལྭ་བ།  ཤྭ་འོད།  བུ་རམ་གྱི་ཧྭགས་ལྟ་བུའོ།   །ཡང་ཕྱྭ་མཁན་དང་རྩྭ་སྔོན་ལྟ་བུ་འགའ་ཞིག་ཡོད་ཀྱང་ཕ་དང་ཙ་ཡིག་རྐྱང་པ་ལ་མི་སྲིད་པས་འདིར་མ་བྲིས་ལ།  ཁ་ཅིག་གིས་བཅྭོ་བརྒྱད་བཅྭོ་ལྔ་ལྟ་བུ་ཡང་ཡོད་ཟེར་བརྟག  །   རྣམ་དབྱེ་བཤད་པ།   རྣམ་དབྱེ་ལ་བརྒྱད་ཡོད་དེ།   དང་པོ་ངོ་བོ་ཙམ་བརྗོད་པ།   གཉིས་པ་ལས་སུ་བྱ་བ།  གསུམ་པ་བྱེད་པ།   བཞི་བ་དགོས་ཆེད།  ལྔ་བ་འབྱུང་ཁུངས།  དྲུག་པ་འབྲེལ་སྒྲ།   བདུན་པ་གནས་གཞི།  བརྒྱད་པ་འབོད་པའོ།  །དང་པོ་ངོ་བོ་ཙམ་བརྗོད་པ་ནི།  བུམ་པ། ཀ་བ། འདུས་བྱས་ཞེས་པ་ལྟ་བུའོ།  རྗེས་འཇུག་སོ་སོའི་འཐར།   སླར་བསྡུའམ་རྫོགས་ཚིག་སྦྱོར་ཚུལ་ནི།   ག་མཐར་གོ་དང་ང་མཐར་ངོ་སོགས་སྤྱིར་བཏང་ལ་རང་རང་གི་མཐར་རང་ཉིད་རང་ཐོབ་སྟེ།   དཔེར་ན།  རྟག་གོ་།  །འབྱུང་ངོ་།   །ཡོད་དོ།   །ཡིན་ནོ།  །འགྲུབ་བོ།  །མཉམ་མོ།  དགའ་བོ།   །འགྱུར་རོ།  ། གསལ་ལོ།  །རྒྱས་སོ་ཞེས་པ་ལྟ་བུའོ།  །ད་དྲག་གི་དབང་གིས་ན་ར་ལ་གསུམ་གྱི་མཐར་ཡང་ཏོ་ཐོབ་བོ།  །དེ་དག་ལ་རྫོགས་ཚིག་གམ་སླར་བསྡུ་ཞེས་བྱའོ།   །དེ་ལ་ཅིའི་ཕྱིར་སླར་བསྡུ་ཞེས་བྱ་ཞེ་ན་རང་ཚིག་གི་རྗེས་སུ་སླར་ཡོང་རྒྱུའི་དོན་གང་ཡིན་རེ་ཞིག་བསྡུས་སོང་བས་ན་སླར་བསྡུ་ཞེས་བྱའོ།  །ལས་སུ་བྱ་བ་བཤད་པ།  ལས་སུ་བྱ་བ་ནི།  སུ་རུ་དུ་ཏུ་ན་ར་ལ་བདུན་ལ་ལའི་དོན་ཅན་གྱི་ཡི་གེ་བདུན་ཟེར་ཞིང་དེ་དག་རེ་རེས་ཀྱང་ལས་སུ་བྱ་བ་དང་དགོས་ཆེད་དང་གནས་གཞི་དང་དེ་ཉིད་ཚེ་སྐབས་ཏེ་དོན་ལྔ་སྟོན་པར་བྱེད་ཅིང།   འདིའི་ལས་སུ་བྱ་བ་ནི།   འགྲོ་འོང་
935.	སོང་བསྡད་ཟོས་འཐུང་གཟུང་འཆིང་སོགས་ལྟ་བུ་བྱེད་པ་པོས་ལས་བྱེད་བཞིན་པ་སྟོན་བྱེད་ཡིན་པས།  དཔེར་ན།  གཡས་སུ་འགྲོ།  ལྷོ་རུ་སོང་ལྟ་བུ།  དུ་ཡིག་ཀྱང།  ང་ད་ན་མ་ར་ལ་དུ་ཞེས་གྲགས་པ་ལྟར་ཡི་གེ་དྲུག་གི་རྗེས་སུ་འཇུག་པས།  དཔེར་ན།   གནས་ཁང་དུ་ཉལ།   ལུས་སྨད་དུ་གྱོན།   གྱེན་དུ་ལྟོས།   ཁྱིམ་དུ་འཛུལ།  མྱུར་དུ་སོང།  ཞལ་དུ་བཞེས་ལྟ་བུ་དང།  ཡང་ག་བ་ད་དྲག་ཏུ་ཞེས་པ་ལྟར།  ཁོག་ཏུ་ཞུགས།  རྒྱབ་ཏུ་ཁུར་།   ཕར་ཕྱིནད་ཏུ་གཟིགས།   ཡིག་བསྐུརད་ཏུ་བསྲིངས།  ཕ་རོལ་ཏུ་སོང།  གཡས་ན་སྡོད།  ལྷོར་སོང།  གཡས་ལ་སྡོད་ལྟ་བུ། དགོས་ཆེད་བཤད་པ།  དགོས་ཆེད་ནི། བྱ་བའི་ཡུལ་དང་བྱེད་པ་ཅི་རིགས་ལ་ཕན་འདོགས་པར་འགྱུར་བའི་དོན་ཅན་ཡིན་པས།   དཔེར་ན།  བསོད་ནམས་རྒྱས་ཐབས་སུ་དགེ་བ་བྱ།   ཐར་བ་ཐོབ་པ་རུ་བདག་མེད་བསྒོམ།  བརྗེད་བྱང་དུ་འགོད་པར་བྱེད།   ཤིང་གཅོད་དུ་སྟ་རེ་ཉར་བྱེད།  གསེར་འདི་གདུ་བའི་རྒྱན་དུ་རྡུངས་ཤིག།།   ཚོད་བགམ་དུ་དཀའ་བའི་གནས་འདྲི་བར་བྱའོ།   །སློབ་གཉེར་དུ་དཔེ་ཆ་ལྟོས།  སྐྱེད་མོས་ཚལ་དུ་ཆུ་འདྲེན།  ཚོགས་གསོག་ཏུ་མཆོད་པ་འབུལ།  ཐར་པ་བསྒྲུབ་ཏུ་ངེས་འབྱུང་བསྐྱེད་པར་བྱ།  སློབ་གཉེར་མཐར་ཕྱིན་ཏུ་སྒྲོལ་མ་གདོན་པར་བྱ།   ཆོས་བསྒྱུརད་ཏུ་ལོ་ཙཱ་བ་བསྟེན། བཀའ་གཉེར་དུ་དཔེ་ཆ་ལྟོས།།ཕྱུག་པོ་འདོད་ན་སྦྱིན་པ་ཐོངས།།  ཞིང་སར་ཆུ་རྐ་འཐེན།  ཞིང་ལ་ཆུ་འདྲེན་ལྟ་བུ་དང།   དེའི་ཆེད་དེའི་སླད་དེའི་དོན་དེའི་ཕྱིར་ལྟ་བུ་ཚིག་བཅུག་ན་སྤྱོར་སླ་ཡང་སུ་སོགས་ཀྱི་ནུས་པ་ཉམས་
936.	པས་བཤད་མ་ཐག་པ་ལྟར་བསླབས་ན་ཁྱད་ཆེའོ།  །དེ་ཡང་ལས་སུ་བྱ་བ་དང།  དགོས་ཆེད་གཉིས་བློ་ཞིབ་མོས་མ་བརྟག་ན་དབྱེ་བ་འབྱེད་དཀའ་བའི་ཕྱིར་ལྷ་ལ་ཕྱག་འཚལ་ཞེས་པའི་ལ་སྒྲ་ཞིང་ལ་ཆུ་འདྲེན་ཞེས་པའི་ལ་སྒྲ་དང་འདྲ་བར་དགོངས་ནས་འགའ་ཞིག་གིས་དགོས་ཆེད་ཀྱི་སྒྲའི་དོན་དུ་བཀྲལ་བ་དང་ལ་ལས་གཡས་ལ་ཕྱག་འཚལ་ཞེས་པའི་ལ་སྒྲ་དང་མཐུན་པར་དགོངས་ནས་ལས་སུ་བྱ་བའི་སྒྲ་དོན་དུ་བཀྲལ་བའི་བཞེད་པ་མི་མཐུན་པ་གཉིས་བྱུང་ངོ་།   །འོ་ན་དེ་གཉིས་ཀྱི་གང་འཐད་སྙམ་ན།  སློབ་དཔོན་རིག་པའི་དབང་ཕྱུག་གིས།   སྒྲ་ནི་བརྗོད་འདོད་རྗེས་འབྲང་ཕྱིར།  །ཞེས་དང།  མ་བརྗོད་ན་ཡང་འདོད་པས་ཁྱབ།  །ཅེས་གསུངས་པ་ལྟར།  སྨྲ་བ་པོས་ཕྱག་འཚལ་བའི་ལུས་ཀྱི་རྣམ་རིག་གི་ལས་ཙམ་སྟོན་འདོད་ནས་ལྷ་ལ་ཕྱག་འཚལ་ཞེས་བརྗོད་པའི་ཚེ་ལས་སུ་བྱ་བར་འདུ་ཞིང།  བར་ཆད་ཞི་བའི་དགོས་པ་སྟོན་འདོད་ནས་ལྷ་ལ་ཕྱག་འཚལ་ཞེས་བརྗོད་པའི་སྐབས་སུ་དགོས་ཆེད་དུ་འགྱུར་རོ་སྙམ་དུ་འཁུམས་སོ།།གནས་གཞི་བཤད་པ།  གནས་གཞིའི་སྒྲ་ནི་གཞི་གང་ན་གནས་པ་སྟོན་བྱེད་ཡིན་པས།  དཔེར་ན།  གཡས་སུ་མི་ཡོད།   མཚོ་རུ་ཉ་མང།  ཞིང་དུ་རྩྭ་མང།  བོད་དུ་ཆོས་ཡོད།  མདུན་དུ་མར་མེ་མཆིས།  ཁྱིམ་དུ་མི་གདའ།  རྒྱ་གར་དུ་ཆོས་དར།  སྐྱེད་ཚལ་དུ་མེ་ཏོག་རྒྱས།  ནུབ་ཏུ་ཆུ་ལྷ་གནས།  ཏིང་འཛིནད་ཏུ་གསལ་སྣང་མཆིས།  རབ་འབྱོརད་ཏུ་ཉེ་གནས་ཡོད།  ཕར་ཕྱིན་ཟུར་བཀོལད་ཏུ་དོགས་གཅོད་མཆིས།  གཟུགས་ཁམས་ན་ཚངས་པ་ཡོད།  མེར་མེ་ལྷ་
937.	གནས།  ལྕགས་ལ་གཡའ་ཆགས་ལྟ་བུའོ།། དེ་ཉིད་བཤད་པ།དེ་ཉིེད་ཀྱི་སྒྲ་ནི་ཆོས་དེའི་རང་བཞིན་དང་གཤིས་ལུགས་སུ་གྲུབ་པའི་ཚུལ་སོགས་སྟོན་བྱེད་ཡིན་པས།  དཔེར་ན།  བུམ་པ་ཆོས་སུ་གྲུབ།  དོན་དམ་མི་བསླུ་བ་རུ་ངེས།   བུམ་པ་མི་རྟག་པ་རང་དུ་གྲུབ།  རྟ་བདུན་འོད་དུ་འཚེར།  དེའི་རང་བཞིན་དུ་གྲུབ།  རྟགས་ཡང་དག་ཚུལ་གསུམ་དུ་གྲུབ།  ས་ལེ་སྦྲམ་གསེར་དུ་ངེས།  དངོས་པོ་མངོན་སུམ་གྱི་དངོས་གཞལ་དུ་གྲུབ།  གཅིག་ཏུ་གྱུར།  རབ་ཏུ་གྲུབ།  ཤིནད་ཏུ་བདེན།  དཔལ་འབྱོར་ཏུ་གྲུབ།  བུམ་པ་མདོ་སྡེ་པའི་ངོར་ཕྱི་རོལད་ཏུ་གྲུབ།  སོ་ན་གནས།  བརྫུན་པར་གྲུབ།  རང་གི་མཚན་ཉིད་ལ་གྲུབ་ལྟ་བུའོ།།ཚེ་སྐབས་བཤད་བ།ཚེ་སྐབས་ཏེ་དུས་བརྗོད་པའི་དོན་ལ་འཇུག་པ་ནི།  དཔེར་ན།  སྔ་དྲོའི་དུས་སུ།  ཉི་མ་འཆར་ཁ་རུ།  ཉིན་གུང་དུ།   ཉིན་ཕྱེད་དུ།  རྒྱུན་དུ།   ཚེས་གསུམ་དུ་ཉི་མ་ལྡོག།  ཉི་ཤར་དུ་འགྲོ།  ཉི་མ་ཕྱོད་ཡོལ་དུ།  རྟག་ཏུ།  ཉི་ནུབ་ཏུ།  ཀུནད་ཏུ།  ཅིག་ཅར་དུ།  སྔ་རོལད་ཏུ།  ནམ་ལངས་པ་ན།  ཉི་མ་འཆར་ཁར།  སྲོད་ལ་བདུད་བཏུལ་ལྟ་བུ་དང།  དེ་དག་ལ་དེའི་ཚེ།  ཉི་ཤར་གྱི་ཚེ།  ཕྱེད་ཡོལ་གྱི་ཚེ།   དུས་གཞན་གྱི་ཚེ།  ཉི་ནུབ་ཀྱི་ཚེ་ལྟ་བུ་ཚེ་སྦྱར་ན་ཡང་རུང་ངོ་།   རྩ་བར།   དེ་ཉིད་ཚེ་སྐབས་ལ་སྒྲ་ཡིན།  །ཞེས་པ་ནི་དེ་ལྟར་སུ་རུ་དུ་ཏུ་ན་ར་དག་གི་ཚབ་ཏུ་དམིགས་བསལ་ཅན་འགའ་མ་གཏོགས་ཕལ་ཆེར་ལ་ལ་ཡིག་སྦྱར་རུང་ཞེས་པའི་དོན་ནོ།  །ཡང་གཡས་སུ་མི་ཉལ།  ཞིང་རྒྱས་ཕྱིར་ཆུ་མི་འདྲེན།  གཟུགས་ཁམས་ན་དྲི་རོ་མེད།  
938.	བདེན་པར་མ་གྲུབ།  དེའི་གནས་སྐབས་མིན་ཞེས་པ་རྣམས་ཀྱང་རིམ་པ་བཞིན་དུ་ལས་དང་ཆེད་དང་རྟེན་གཞི་དང་དེ་ཉིད་དང་ཚེ་སྐབས་ཀྱི་རྣམ་དབྱེ་དང་རྗེས་མཐུན་གྱི་རྣམ་དབྱེ་ཙམ་དུ་འདུའོ།  །དེ་ལྟར་སུ་རུ་དུ་ཏུ་ན་ར་རྣམས་མིང་མཐའ་གང་ལ་སྦྱོར་བ་ནི།  ས་སུ་ག་བ་ད་དྲག་ཏུ།  །ང་ད་ན་མ་ར་ལ་དུ།  །འ་དང་མཐའ་རྟེན་མེད་པའི་མཐར།  །ར་དང་རུ་ནི་ཅི་རིགས་སྦྱོར།  །ཞེས་པའི་སྡོམ་ལྟར་ཤེས་པར་བྱའོ།  །ད་ཡིག་གི་རྗེས་འཇུག་ཙམ་དང་ད་ཡིག་གི་ཡང་འཇུག་གི་མཐའ་གཉིས་ཀ་ད་ཡིག་ཙམ་དུ་མཚུངས་ཀྱང་ཀློག་ཚུལ་ལ་ཁྱད་པར་ཤིན་ཏུ་ཆེ་བའི་དབང་གིས་ད་དྲག་གི་མཐར་ཏུ་ཡིག་ཐོབ་པ་ཡིན་ནོ།།   ལ་ཡིག་གི་འཇུག་ཚུལ་ནི།   སྨྲ་སྒོར།   ལ་ནི་གཉིས་པ་བཞི་པ་དང།  བདུན་པ་སྡུད་དང་སྦྱོར་བ་དང།  །སྨོན་དང་ཚད་འཛིན་གཞི་དང་ནི།  །  ཚེ་སྐབས་དག་ཏུ་འདོད་པ་ཡིན།  །ཞེས་བྱུང་བ་ལས།  རྣམ་དབྱེ་གཉིས་པ་བཞི་པ་བདུན་པ་ཚེ་སྐབས་ལ་འཇུག་པར་བཤད་པ་ནི་རྩ་བ་དང་མཐུན་ཞིང།   རྩ་བར་མ་བཤད་པ།  སྡུད་པ།  མཚམས་སྦྱོར་དང།  སྨོན་པ་རྣམས་ནི་སོ་སོའི་དཔེར་བརྗོད་དང་བསྟུན་ནས་ལྷག་བཅས་སུ་འདུ་བར་མངོན་ཞིང།  ཚད་འཛིན་ནི།   ཚད་མ་བརྗོད་པའི་ཕྱིར་འདིེར་མ་སྨོས་སོ།  །དེས་ན་ལ་སྒྲ་ལྷག་བཅས་ལ་འཇུག་པ་ནི།  ལག་པ་བསྙལ་ལ་ཟས་ཟ་ཞེས་པ་ལྟ་བུའོ།  །ན་ཡིག་ཀྱང་སྨྲ་སྒོར།  གལ་འཛུགས་ཀྱི་དམིགས་ཀྱིས་དགར་བ་དང།  གཞུང་འཛུགས་ཀྱི་དམིགས་ཀྱིས་དགར་བ་གཉིས་དང།   རྒྱུ་མཚན་དང།  རྒྱུ་མཚན་དོན་གྱིས་བསྟན་པ་དང།   ཚིག་སྔ་མའི་
939.	དོན་ལས་ཕྱི་མས་དོན་གཞན་སྟོན་པ་དང།   ཚིག་ཕྱི་མས་ཚིག་སྔ་མའི་དོན་དང་འགལ་བ་སྟོན་པ་དང། དོན་སྔ་ཕྱི་གཉིས་ལས་ཕྱི་མ་མེད་པར་སྟོན་པ་དང།   མི་འོས་པའི་ཚིག་གིས་འོས་པ་སྟོན་པ་དང།  འགལ་བའང་མི་འགལ་བར་སྟོན་པ་དང།  སྨོན་པའི་དོན་སྟོན་པ་དང།  འདྲི་བའི་གཞི་སྟོན་པ་དང།  ཐེ་ཚོམ་གྱི་གཞི་སྟོན་པ་དང་བཅུ་གསུམ་ལས།  དང་པོའི་དཔེར་བརྗོད་ནི། བུམ་པ་འདི་གསེར་བུམ་དང་ཟངས་བུམ་གཉིས་ལས།  གསེར་བུམ་ཡིན་གྲང་ན་རིན་ཆེ་བ་ཞིག་དགོས་ཞེས་སྔ་མ་མཐའ་གཉིས་སུ་དཔྱད་ནས།   ཕྱི་མ་དོན་གཅིག་གལ་བོར་དམིགས་ཀྱིས་དགར་བ་ན་ཡིག་གིས་ཐོན་པ་ལྟ་བུ་དང།   གཉིས་པ་ནི།  དངོས་སུ་ན་མདོར་ན་ལྟ་བུ་གཞུང་གི་དོན་ཁྱད་པར་དུ་བཏོན་ནས་དམིགས་འབྱེད་པ་ལྟ་བུ་དང།  གསུམ་པ་ནི།  དུ་བ་ཡོད་ན་མེ་བྱུང་ལྟ་བུ་དང།  བཞི་བ་ནི། མེ་མེད་ན་དུ་བ་ཅི་ལྟར་ཡོད་ལྟ་བུ་དང།  ལྔ་བ་ནི།  འདི་སྔོན་དབུལ་པོ་ཡིན་ན་ད་ནི་ཕྱུག་པོ་ཡིན་ནོ་ལྟ་བུ་དང།  དྲུག་པ་ནི།   གྲང་བ་ཡོད་ན་ཚ་བ་མེད་ཅེས་པ་ལྟ་བུ་དང།  བརྒྱད་པ་ནི།  རབ་བྱུང་རྣམས་ཁྱིམ་ལ་འཁྲེན་པར་བྱེད་ན་ཁྱིམ་པ་རྣམས་ལྟ་ཅི་སྨོས་ལྟ་བུ་དང།  དགུ་བ་ནི།  ཁྱིམ་པ་འདོད་པ་ལ་སྲེད་ན་རབ་བྱུང་རྣམས་ཀྱང་འདོད་པ་ལ་སྲེད་པར་བྱེད་དོ་ལྟ་བུ་དང།  བཅུ་པ་ནི།  ཀུན་རྫོབ་ཏུ་ཡོད་ན་དོན་དམ་པར་མེད་ལྟ་བུ་དང།  བཅུ་གཅིག་པ་ནི།  བདག་
940.	བྱང་ཆུབ་ཐོབ་ན་ལྟ་བུ་དང།  བཅུ་གཉིས་པ་ནི།  བུམ་པ་ཡོད་ན་དེ་ཅི་ལྟར་ཡོད་ལྟ་བུ་དང།  བཅུ་གསུམ་པ་ནི།  ས་བོན་ནི་བཏབ་ན།  འདི་ལས་མྱུ་གུ་འབྱུང་ངམ་མི་འབྱུང་ལྟ་བུའོ།  །དེ་དག་ལས་འདྲི་བའི་གཞིར་འཇུག་པ་ནི།  དམིགས་ཀྱིས་འབྱེད་པ་དང་ཐེ་ཚོམ་གྱི་གཞི་གང་རུང་ལས་མ་འདས་ཤིང།   འགལ་བའང་མི་འགལ་བར་སྟོན་པ་ནི།  ཚིག་ཕྱི་མས་ཚིག་སྔ་མའི་དོན་དང་འགལ་བར་སྟོན་པ་དང་ཟློས་པར་འགྱུར་བས་འདི་གཉིས་མི་འཐད་ཅིང།  གཞན་རྣམས་ནི་ན་ཡིག་གི་འཇུག་ཚུལ་དུ་རུང་ངོ་།།འབྲེལ་སྒྲ་བཤད་པ།རྣམ་དབྱེ་དྲུག་པ་འབྲེལ་བའི་སྒྲ་ནི།  ཀྱི་གི་གྱི་འི་ཡིི་སྟེ་ལྔའོ།  །དེ་དག་མིང་མཐའ་གང་ལ་སྦྱོར་བའི་ཚུལ་ནི།  །ད་བ་ས་དང་ད་དྲག་ཀྱི།    ག་ང་གཉིས་ཀྱི་མཐའ་རུ་གི།  ན་མ་ར་ལ་རྗེས་སུ་གྱི།  །འ་དང་རྐྱང་མཐར་འི་ཉིད་དང།  །རྐང་བ་སྐོང་ཚེ་ཡི་ཡང་ཐོབ།  །དཔེར་བརྗོད་ནི།  ཁྱོད་ཀྱི་བུ།  ཁབ་ཀྱི་མིག  ཉན་ཐོས་ཀྱི་ལམ།   དཀོན་མཆོག་གི་ཐུགས་རྗེ།  ལྷག་མཐོང་གི་ཡུལ།  ད་དྲག་གི་དབང་གིས་ཀྱི་ཐོབ་པ།  ཏིང་ངེ་འཛིནད་ཀྱི་ཡུལ།   རབ་འབྱོརད་ཀྱི་བླ་གོས།  བཀའ་སྩལད་ཀྱི་སྙིང་པོ།  ཡོན་ཏན་གྱི་མཐུ།  མཐོང་ལམ་གྱི་ཡུལ། ཆུ་སྐྱར་གྱི་མགོ།   ཞལ་གྱི་ཟས།  ཉེ་དགའའི་སློབ་མ།  ལྷའའི་མིག།  ཉེ་དགའ་ཡི་སློབ་མ་ལྟ་བུ་དང།  ཡང་ཐོབ་ཀྱི་བཤད་ཀྱི་ཆོག་གི་གདའ་ཡི་སོགས་ཚིག་གི་འཇོག་མཚམས་ལ་འཇུག་པའི་སྐབས་ཀྱང་ཡོད་དོ། །བྱེད་སྒྲ་བཤད་པ།  རྣམ་དབྱེ་གསུམ་པ་བྱེད་པའི་སྒྲ་ནི།  གོང་དུ་
941.	བཤད་པའི་ཀྱི་གི་གྱི་འི་ཡི་སྟེ་ཡི་གེ་ལྔ་ལ་རྗེས་འཇུག་ས་སྦྱར་བ་ཙམ་གྱིས་སྒྲུབ་པས་དཔེར་བརྗོད་ནི།  ཁྱོད་ཀྱིས་ལྟོས།  ཁབ་ཀྱིས་བཙེམ།  ཉན་ཐོས་ཀྱིས་བཤད།  དཀོན་མཆོག་གིས་སྐྱོབས།  ལྷག་མཐོང་གིས་དམིགས།  ད་དྲག་གི་དབང་གིས་ཀྱིས་ཐོབ་པ།  ཏེང་ངེ་འཛིནད་ཀྱིས་དམིགས།  རབ་འབྱོརད་ཀྱིས་གསོལ་བ།  བཀའ་སྩལད་ཀྱིས་བཏུལ།  ཡོན་ཏན་གྱིས་རྒྱལ།  མཐོང་ལམ་གྱིས་རྟོགས།  ཆུ་སྐྱར་གྱིས་འཕུར།  ཞལ་གྱིས་གསོལ།  ཉེ་དགའས་སྨྲ།  ལྷའས་ཆར་ཕབ།  ཉེ་དགའ་ཡིས་སྨྲ་ལྟ་བུའོ།  །འ་ཡིག་གི་མཐར་འ་འཇུག་པའི་ཚུལ།  དེང་སང་འབྲི་སྲོལ་མེད་ཀྱང་ཐོབ་ཐང་མེད་པ་ནི་མ་ཡིན་ཏེ།  རྩ་བར།  བདུན་པ་ཉིད་ལ་བདུན་པ་སྟེ།  །ཞེས་གསུངས་པས་གྲུབ་ལ་དེར་མ་ཟད།  ཨཱ་ལི་བཞི་ལས་གང་འབྲེལ་ཡང།  །རྗེས་འཇུག་བཅུ་བོ་མ་ཞུགས་ན།  །མིང་གཞན་སྦྱོར་བ་ཡོད་མི་སྲིད།  །ཅེས་པ་ལྟར་ལྷ་མི་ལྟ་བུ་མིང་རྐྱང་གི་མཐར་ཡང་།  ལྷའ་མིའ་ལྟ་བུ་འ་ཡིག་གི་མཐའ་རྟེན་ཐོབ་པ་དང་དེ་བཞིན་དུ་བྱང་ཆུབ་སེམས་དཔས་མཁྱེན་ལྟ་བུ་ལ་བྱང་ཆུབ་སེམས་དཔའའི་ས་ཞེས་པ་ཐོབ་པར་འོས་ཀྱང་སྐད་གསར་བཅད་ལ།  ལྷ་མི་བྱང་ཆུབ་སེམས་དཔས་ཞེས་ཡི་གེ་ཟོར་ཡང་བའི་ཆེད་དུ་འ་མཐའ་ཕལ་ཆེར་བསྡུས་པ་མ་གཏོགས་སྒྲ་དག་པར་ཀློག་པའི་དབང་དུ་བྱས་ན་གོང་དུ་བཤད་པ་ལྟར་ངེས་པར་ཐོབ་དགོས་པ་ཡིན་ནོ།  །དེ་ཡང་གུག་འགྲེང་ཅན་ལ་དོར་དགོས་ཞེས་བཅིག་གིའོ།། རྒྱུ་མཚན་ལ་ཡང་འཇུག་སྟེ།། བྱས་པ་ཡིན་པས་
942.	མི་རྟག་པ་ཡིན་ནོ་ཞེས་པ་ལྟ་བུ་དང་།  ཡང་བདག་གིས་རིགས་སྔགས་ཀྱིས་ཚེ་བསྲེངས་སོ་ལྟ་བུའི་བདག་ནི་བྱེད་པ་གཙོ་བོ་དང་རིགས་སྔགས་ནི་བྱེད་པ་ཕལ་བར་གཏོགས་སོ།  །ཁྲུས་གྱིས་ཞེས་པ་ནི་བསྐུལ་ཚིག་ཡིན་པས་བྱེད་ཚིག་ཏུ་མི་འགྱུར་བའི་ཚུལ་ཤེས་པར་བྱའོ།།འབྱུང་ཁུངས་བཤད་པ།རྣམ་དབྱེ་ལྔ་བ་འབྱུང་ཁུངས་ཀྱི་སྒྲ་ནི།   ནས་ཀྱི་སྒྲ་དང་ལས་ཀྱི་སྒྲ་གཉིས་སོ།  །དཔེར་བརྗོད་ནི།  རྒྱ་མཚོའི་ནང་ནས་ནོར་བུ་བྱུང།  ནམ་མཁའ་ལས་ཆར་བབས་ལྟ་བུ།  ཡང་དུ་བ་ལས་མེར་ཤེས་ལྟ་བུ་ལས་ཀྱི་སྒྲ་རྒྱུ་མཚན་ལས་བྱུང་བའི་ཕྱིར་འབྱུང་ཁུངས་ཉིད་ལས་མ་འདས་སོ།  །འབྱུང་ཁུངས་ལ་འཇུག་པར་མ་ཟད་ལོགས་སུ་དགར་བ་དང།  སྡུད་པ་ལའང་འཇུག་པས།  དང་པོ་ལ།  རིགས།  བྱ་བ།  ཡོན་ཏན།  རྫས་དགར་བ་དང་བཞི།  དང་པོ་ནི། རིགས་ཀྱི་ནང་ནས་ནང་མཆོག་ནི་རྒྱལ་པོ་ཞེས་པ་ལྟ་བུ།  གཉིས་པ་ནི།  ལས་ཀྱི་ནང་ནས་ཡི་གེ་འབྲི་བ་མཆོག་ལྟ་བུ།  གསུམ་པ་ནི།  སྣམ་བུ་ལས་གོས་འཇམ་མོ་ལྟ་བུ་དང།  བཞི་བ་ནི།  ལྷའི་ནང་ནས་བརྒྱ་བྱིན་རྡོ་རྗེ་རྩེ་བརྒྱ་བ་དང་ལྡན་པ་ཡིན་ནོ་ལྟ་བུའོ།  །སྡུད་པ་ནི།   གཟུགས་ནས་རྣམ་མཁྱེན་གྱི་བར་ཞེས་པ་ལྟ་བུའོ།  །ལས་ཀྱི་སྒྲ་སྡུད་པ་ལ་འཇུག་པ་ནི།  གཟུགས་ལ་སོགས་པ་ལྟ་བུ་ཡིན་ཞེས།  རིག་གནས་མཐར་སོན་པའི་པཎྜི་ཏ་ཆེན་པོ་པྲ་ཏི་རེན་ཆེན་དོན་གྲུབ་ཀྱིས་བཞེད་པ་འཐད་པར་སེམས་ཏེ།  རྩ་བར། དགར་དང་སྡུད་པའང་དེ་བཞིན་ནོ།  །ཞེས་ནས་ཀྱི་སྒྲ་
943.	དང་ལས་ཀྱི་སྒྲ་གཉིས་ཐུན་མོང་དུ་སྡུད་པའི་དོན་ལ་འཇུག་པར་འང་སྒྲས་ཐོན་པར་སེམས་སོ།  །དེ་ལྟར་ལ་སོགས་ཞེས་པའི་ལ་དང་སའི་བར་ན་ཚེག་མེད་པར་བྱས་ནས།  ལས་ཀྱི་སྒྲ་སྡུད་པ་ལ་འཇུག་པར་བཤད་པ་ལ།  ཁ་ཅིག་གིས་ལ་སོགས་པ་ནི་ལས་ཀྱི་སྒྲས་སྡུད་པ་མ་ཡིན་ཡང་སོགས་སྒྲའི་ནུས་པས་སྡུད་པ་ཡིན་ཞེས་དགག་པ་མཛད་ཀྱང།   རེ་ཞིག་གོང་དུ་བཤད་པ་ལྟར་ཁས་བླངས་ན་རྩ་བ་དང་མཐུན་ཤེད་ཆེའོ།  །   ཡང་ནས་ཀྱི་སྒྲ་མཚམས་སྦྱོར་ལ་འཇུག་པ་ཡོད་དེ།  དཔེར་ན།  ལག་པ་བསྙལ་ནས་ཟས་ཟ་ལྟ་བུ་དང།  དེ་ནས་ལྟ་བུ་སོགས་སོ།  །ལྷག་བཅས་ལ་ཡང་འཇུག་སྟེ།   ཕྱག་འཚལ་ནས་བཤད་ལྟ་བུའོ།།འབོད་སྒྲ་བཤད་པ།རྣམ་དབྱེ་བརྒྱད་པ་འབོད་པའི་སྒྲ་ནི།   ཀྱཻ་ལྷ་ཞེས་པ་ལྟ་བུ།  ཡང་ཀྭ་ཡེ་དང་ཀྭ་དག་ཀྱང་འབོད་པའི་སྒྲ་ཡིན་མོད་ཀྱི་སྒེག་ཆོས་ལ་སོགས་པའི་སྐབས་སུ་བརྗོད་རུང་ཡང་ཡུལ་ཁྱད་པར་ཅན་ལ་བརྗོད་མི་རུང་ངོ་།།རྒྱན་སྡུད་བཤད་པ།ཚིག་ཕྲད་བཤད་པ་ལ།  ཚིག་རྒྱན་དང།  ཕྲད་དངོས་བཤད་པ་གཉིས།  དང་པོ་ལ་ཚིག་རྒྱན་དང།  འབྱེེད་སྡུད་གཉིས།  དང་པོ་ནི།  ཀྱང་འང་ཡང་སྒྲ་གསུམ་པོ་སྟེ།  །དེ་དག་མིང་མཐར་སྦྱོར་ཚུལ་ནི།  །ག་བ་ད་ས་ད་དྲག་མཐར།  །ཀྱང་དང་འ་དང་རྐྱང་མཐར་འང།  །རྐང་བ་སྐོང་ཚེ་འ་མཐར་ཡང།  །ང་མ་ན་ར་ལ་ཡི་མཐར།  །བརྗོད་བདེའི་དབང་གིས་ཡང་སྒྲ་ཐོབ།  །ཚིག་རྒྱན་གཉིས་དང་སྡུད་གསུམ་མོ།  །དེ་ལ་མཐུན་པའི་ཚིག་རྒྱན་ནི།  མཐུན་པའི་ཆོས་གཉིས་གཞི་གཅིག་ལ་སྡུད་པ་སྟེ། 
944.	དཔེར་ན།  མདོག་ཀྱང་དཀར་ལ་མཛེས་པའང་ཡིན་ལྟ་བུ།  མི་མཐུན་པའི་ཚིག་རྒྱན་ནི།  མི་མཐུན་པའི་ཆོས་གཉིས་གཞི་གཅིག་སྡུད་པ་སྟེ།  དཔེར་ན།  ལུས་འཁྱོག་ཀྱང་སེམས་དྲང་ལྟ་བུའོ།  །སྡུད་པ་ལ་གསུམ་སྟེ།  གཞི་མཐུན་སྡུད་པ།  གོང་མས་འོག་མ་སྡུད་པ།  འོག་མས་གོང་མ་སྡུད་པའོ། །དང་པོ་ནི།  ཨུཏྤལ་འང་ཡིན་ལ་སྔོན་པོ་ཡང་ཡིན་ལྟ་བུ་དང།  གཉིས་པ་ནི།  ཆོས་ཀྱང་དྲན་ཆོས་མིན་ནི་མ་ཡིན་ནོ་ལྟ་བུ་དང།  གསུམ་པ་ནི། ལྷས་ཆར་ཕབ་སྟེ་ཀླུས་ཀྱང་ཆར་འབེབས་ཞེས་པ་ལྟ་བུའོ།།  ཁ་ཅིག་གིས།   འདམ་ལས་སྐྱེས་ཀྱང་འདམ་གྱིས་མ་གོས་ཞེས་པའི་ཀྱང་སྒྲ་སྡུད་པ་ཡིན་ཡང་མི་མཐུན་པའི་ཚིག་རྒྱན་མ་ཡིན་ཟེར་རོ།  །ཡང་ན་དང་ཡང་དང་ཡང་དུ་དང།  ཡང་ནས་ཡང་དུ་དང་སླར་ཡང་དེ་ནས་ཡང་ལྟ་བུ་རྣམས་བསྐྱར་བའམ་བརྣན་པའི་སྒྲ་ཡིན་ནོ། །འབྱེད་སྡུད་བཤད་པ། འབྱེད་སྡུད་ནི།  རྗེས་འཇུག་ཡི་གེ་བཅུ་པོ་ལ།  །དྲུག་པ་སྦྱར་ན་འབྱེད་སྡུད་ཡིན།   །ཞེས་པ་ལྟར་རྗེས་འཇུག་ཡི་གེ་བཅུ་བོ་རང་རང་ལ་མ་ཡིག་སྦྱར་བ་ཉིད་སྤྱིར་བཏང་དང།  ད་དྲག་ཅན་རྣམས་ཀྱི་མཐར་ཏམ་ཐོབ་པ་ནི་དམིགས་བསལ་ཏོ།   །ཏེ་ལ་འབྱེད་སྡུད་གཉིས་ལས།  འབྱེད་པ་ནི།  ཆོས་ནི་གཉིས་ཏེ།  འདུས་བྱས་སམ་འདུས་མ་བྱས་སོ་ཞེས་པ་ལྟ་བུའོ།  །སྡུད་པ་ནི།  འདུས་བྱས་སམ།  འདུས་མ་བྱས་ནི་ཆོས་སོ་ཞེས་པ་ལྟ་བུའོ། །འཇུག་རྟེན་མཐའ་དང་ལྡན་ནམ་མི་ལྡན།  རྟག་གམ་མི་རྟག་ལྟ་བུ་ཡང་དོན་གྱི་ཁྱད་པར་བརྟག་ཅིང་འབྱེད་པའི་དོན་ཅན་ཡིན་པས་འབྱེད་པའི་སྒྲ་ཉིད་དུ་ངེས་ཤིང་རིགས་ཀྱི་བུའམ་རིགས་ཀྱི་བུ་མོ་ལྟ་བུ་ནི་འདམ་ང་ཅན་གྱི་ཚིག་གོ །གཉིས་པ་ཕྲད་དངོས་བཤད་པ་ལ་ནི་སྒྲ།  དང་སྒྲ།  དེ་སྒྲ།  གང་སྒྲ།  བདག་སྒྲ།  དགག་སྒྲ།  ཕྲད་གཞན་ཐོབ་ཚུལ་དང་བདུན། དང་པོ་ལ་〔ནི་སྒྲ་བཤད་པ།  〕
945.	དགར་བ་དང།  བརྣན་པ་དང།  ཚིགས་བཅད་ཁ་སྐོང་དང།  གོང་མི་བཟློག་པ་སོགས་བཞི་ལས།   དང་པོ་ལ་ཡང།  མཆོག་ཏུ་དགར་བ་དང།  དམན་པར་དགར་བ་དང།  ཐ་དད་ཙམ་དུ་བགར་བ་གསུམ་ལས།  དང་པོ་ནི།  ཁྱབ་འཇུག་ནི་ལྷ་རྣམས་ལས་བརྟུལ་ཕོད་པ་ལྟ་བུ་དང།  གཉིས་པ་ནི་རིགས་རྣམས་ལས་ནི་གདོལ་བའི་རིགས་ཐ་ཆད་ལྟ་བུ་དང།  གསུམ་པ་ནི་མཐིང་ག་ནི་སྔོ་བསངས་ལས་གཞན་ནོ་ཞེས་པ་ལྟ་བུའོ།  །གཉིས་པ་ནི།  ཁྱོད་ནི་བླ་མ་ཁྱོད་ནི་ཡི་དམ་ལྟ་བུའོ།  །གསུམ་པ་ནི།  སྡོམ་པ་ཐམས་ཅད་ལྡན་པར་ནི་ཞེས་པ་ལྟ་བུའོ།  །བཞི་བ་ནི།  ཀུན་བཏགས་ནི་ཡང་དག་མིན་ཞེས་པ།  ཡང་དག་མིན་ནི་ཀུན་བཏགས་ཡིན་ཞེས་གོ་རིམ་བཟློག་པ་ལྟ་བུའོ།  །འདི་དབུ་མ་བདེན་གཉིས་རང་འགྲེལ་ལས་བཤད་དོ།  །གཞན་ཡང།  ནི་ཞེས་བྱ་བའི་སྒྲ་ནི་རྒྱུ་མཚན་འདྲེན་པ་དང།  ཡང་སྒྲ་དང།  ཉིད་སྒྲ་སོགས་ལ་འཇུག་ཚུལ་ཁོ་བོས་བྱས་པའི་དམིགས་བརྟག་འགྲེལ་བ་མུ་ཏིག་ཕྲེང་མཛེས་ལས་ཤེས་པར་བྱའོ།།དང་སྒྲ་བཤད་པ། དང་སྒྲའི་འཇུག་ཚུལ་ནི།  དོན་སྔ་ཕྱི་ཕྱོགས་གཅིག་ཏུ་སྡུད་པ་དང།  རྣམ་གྲངས་སོ་སོར་འབྱེད་པ་དང།   རྒྱུ་མཚན་སྟོན་པ་དང།  ཚེ་སྐབས་སྟོན་པ་དང།  གདམས་ངག་སྟོན་པ་སྟེ་ལྔ་ལ་འཇུག་པའོ།། འབྱེད་པ་དང།  སྡུད་པའི་དཔེར་བརྗོད་ནི།  གོང་དུ་བཤད་པའི་གམ་ལ་སོགས་པའི་དཔེར་བརྗོད་དང་འདྲའོ།  །རྒྱུ་མཚན་ལ་འཇུག་པ་ནི།  སྨན་ཟོས་པ་དང་ནད་སོས་སོ།  །དུ་བ་མཐོང་བ་དང་མེར་
946.	ཤེས་སོ་ལྟ་བུ་དང།  ཚེ་སྐབས་ལ་འཇུག་པ་ནི།  ཉི་མ་ཤར་བ་དང་འགྲོའོ་ལྟ་བུ་དང།  གདམས་ངག་ལ་འཇུག་པ་ནི།  ཁ་ཏོན་གྱིས་དང།  ཡིད་ལ་ཟུངས་དང།  སློབས་དང།  ཉོན་དང་ལྟ་བུ་སོགས་བསྐུལ་ཚིག་དང་སྒྲ་ཅན་རྣམས་ཡིན་ནོ། །དེ་བཞིན་དུ་རྒྱུ་ཡོད་པ་དང་འབྲས་བུ་འབྱུང་ལྟ་བུ་ལ་རྒྱུ་ཡོད་པའི་ཚེ་འབྲས་བུ་འབྱུང་ཞེས་ཀྱང་བརྗོད་དུ་རུང་བའི་ཕྱིར་ཚེ་དང་དང་སྒྲ་གཉིེས་དོན་གཅིག་ཏུ་འཇུག་པའི་ཚུལ་ཡོད་པར་ཤེས་དགོས་སོ།།དེ་སྒྲ་བཤད་པ།  དེ་སྒྲའི་འཇུག་ཚུལ་ནི།  ཐ་སྙད་དབང་གིས་གསུམ།  དངོས་པོའི་དབང་གིས་བཞི།  དུས་ཀྱི་དབང་གིས་གཉིས་སོ།  །དང་པོ་ཐ་སྙད་ཀྱི་དབང་དུ་བྱས་པ་གསུམ་ནི།  འདས་པ་དང།  རྣམ་གྲངས་གཞན་བརྗོད་པ་དང།  ལྷག་བཅས་སོ།  །དེ་ལ་འདས་པའི་ཐ་སྙད་ལ་འཇུག་པ་ནི།  དཔེར་ན།  འདི་ནི་ཙན་དན་གྱི་ཀ་བའོ།  །དེ་རིང་བའོ།  །དེ་སྲ་བའོ།  །དེ་ལ་ཟུར་ཡོད་ཅེས་ཁྱད་པར་སྔ་མ་སྦྱོར་བ་ན་རང་གི་མིང་སྨོས་ཤིང།  ཕྱི་མ་རྣམས་སྦྱོར་བ་ན་དེ་ཞེས་སྨོས་པས་ཆོག་པ་ལྟ་བུའོ།  །གཉིས་པ་རྣམས་གྲངས་གཞན་བརྗོད་པ་ནི།  དཔེར་ན།  འདི་ནི་ཟླ་བའོ།  །རི་བོང་ཅན་ཡང་དེ་ཡིན།  ཤར་གྱི་ཐིག་ལེ་ཡང་དེ་ཡིན་ཞེས་པ་ལྟ་བུ་སྟེ།  དོན་གཅིག་གི་རྣམ་གྲངས་གཞན་དུ་མ་བརྗོད་པའོ།  །གསུམ་པ། ལྷག་བཅས་ནི།  དཔེར་ན།   ལྷ་མཆོད་དེ་ལས་བྱ་ལྟ་བུ་ཚིག་གི་ལྷག་མ་ཡོད་པར་སྟོན་པའོ།  །ཡང་སྟེ་དང་ཏེ་སྒྲ་ལྷག་བཅས་ལ་འཇུག་ཚུལ་ལ།  མཚམས་སྦྱར་བའི་ལྷག་བཅས་དང།  
947.	རྒྱུ་མཚན་འདྲེན་པའི་ལྷག་བཅས།  གཞན་འདྲེན་པའི་ལྷག་བཅས་དང་གསུམ་ལས།  མདའ་འཕངས་ཏེ་ཕོག་ལྟ་བུ་ནི།  བྱ་བྱེད་གཉིས་རིམ་པར་འཇུག་པར་མཚམས་སྦྱར་བ་དང།  ཕྱག་འཚལ་ཏེ་བཤད་ལྟ་བུ་ནི།  བྱ་བ་གཉིས་རིམ་པར་འཇུག་པར་མཚམས་སྦྱར་བ་དང།   འཕུར་ཏེ་འགྲོ་ལྟ་བུ་ནི།   དུས་སྔ་ཕྱི་མེད་པར་མཚམས་སྦྱར་བ་དང་གསུམ་མོ།  །གཉིས་པ་རྒྱུ་མཚན་འདྲེན་པ་ནི།   མི་རྟག་སྟེ།  བྱས་པའི་ཕྱིར་ལྟ་བུ་གཏན་ཚིག་འདྲེན་པ་དང།  ངེས་ཚིག་འདྲེན་པ།  འདི་ནི་དགྲ་བཅོམ་སྟེ།   ཉོན་མོངས་པའི་དགྲ་བཅོམ་པས་སོ་ཞེས་པ་ལྟ་བུ་དང།  དབྱེ་བ་འདྲེན་པ།   བདེན་པ་གཉིས་ཏེ།   ཀུན་རྫོབ་བདེན་པ་དང།  དོན་དམ་བདེན་པའོ།  །ཞེས་པ་ལྟ་བུ་དང།   རྒྱས་བཤད་འདྲེན་པ་ནི།  མཁྱེན་གསུམ་གྱི་རྣམ་པ་གསུམ་ཞེས་པ་ནི་མདོར་བསྡུས་པ་སྟེ།  རྒྱས་པར་བརྒྱ་དང་དོན་གསུམ་མོ་ཞེས་པ་ལྟ་བུའོ།  །གསུམ་པ་གཞན་འདྲེན་པ་ནི།  འདི་ནི་མི་སྟེ།  འདི་ནི་ལྷའོ།  །ལྟ་བུ་དོན་ལྷག་མ་ཡོད་པ་ཙམ་དུ་སྟོན་པའི་སྒོ་ནས་སྔ་མ་རྣམས་ལས་གཞན་དུ་འདྲེན་པའོ།   །དེར་མ་ཟད་ཚིག་གི་འཇོག་མཚམས་དང་ཁ་སྐོང་ལ་ཡང་འཇུག་སྟེ།  ཉམས་མགུར་ལས།  གདམས་པ་རིན་ཆེན་དང་གིས་རྒྱལ་པོ་སྟེ།  ཞེས་པ་ལྟ་བུའོ།  །གཉིས་པ་དངོས་པོའི་དབང་དུ་བྱས་པ་བཞི་ནི།   བདེན་པའི་དངོས་པོ་དང།  གསང་བའི་དངོས་པོ།  བདག་གི་དངོས་པོ།   གཞན་གྱི་དངོས་པོའོ།  །དང་པོ་ནི།  དཔེར་ན།  དེ་
948.	དེ་བཞིན་ནོ།  །དེ་ཁོ་ན་ཉིད།  དེ་བཞིན་ཉིད་སོགས་དང་།  གཉིས་པ་ནི།  དཔེར་ན།  སྔར་སྨོས་པ་དེ་མ་སྟོན།  དེ་མ་བཤད་སོགས་དང།  གསུམ་པ་ནི།  དཔེར་ན།  ངེད་ཀྱི་དེ།   ཁོ་བོའི་དེ།  བདག་གི་དེ་སོགས་དང།  བཞི་བ་ནི།  དཔེར་ན།  ཁྱོད་ཀྱི་དེ།  ཕ་རོལ་གྱི་དེ་སོགས་སོ།  །གསུམ་པ་དུས་ཀྱི་དབང་དུ་བྱས་པ་གཉིས་ནི།  འདས་པ་དང་།   མ་འོངས་པའོ།  །དང་པོ་ནི།  དཔེར་ན།  ཁ་སང་གི་དུས་དེ།  ན་ནིང་གི་ལོ་དེ་སོགས་དང།   གཉིས་པ་ནི།  དཔེར་ན།  སང་གི་དུས་དེ།   ཕྱི་ལོའི་དུས་དེ་སོགས་དང།  དེ་སྒྲ་ནི།  བདག་དང།  དུས་ད་ལྟ་བ་ལ་མི་འཇུག་གོ།  དེ་ཏེ་སྟེ་གསུམ་རྗེས་འཇུག་གང་གི་རྗེས་སུ་ཐོབ་ཅེ་ན།   ད་དེ་ན་ར་ལ་ས་ཏེ།  །ག་ང་བ་མ་འ་མཐར་སྟེ།   །མཐའ་རྟེན་མེད་པའི་རྗེས་སུ་ཡང།  །ས་སྟེ་ཐོབ་པ་མ་ནོར་གཅེས།  །སྤྱི་སྒྲ་བཤད་པ།  གང་སྒྲ་ནི་སྤྱི་སྒྲ་ཡིན་ཞིང།   དེ་ཡང་ཅི་དང། སུ་དང།  ཇི་དང།  གང་སོགས་ཡིན་ཞིང། སུ་ཞེས་པའི་སྒྲ་ནི་གང་ཟག་ཁོ་ན་ལ་འཇུག་པའི་ཁྱད་པར་ཡོད་དོ།།བདག་སྒྲ་བཤད་པ།བདག་པོའི་སྒྲ་ནི་སྨྲ་སྒོ་ལས།  པ་བ་ཅན་ནི་བདག་པོའམ།  །ལྡན་པའི་དོན་དུ་སྦྱར་བར་བྱ།  །ཞེས་པ་ལྟར།  པ།  བ།  པོ།   ཅན་བཞི་རུ་འགྲེལ་བྱེད་སྔ་ཕལ་ཆེར་བཞེད་པ་ལ།  སི་ཏུ་པཎ་ཆེན་གཙུག་ལག་ཆོས་ཀྱི་སྣང་བས།   པ་འམ་ཅན་ནི་བདག་པོའམ།  །ཞེས་དཔེ་དག་པ་རྣམས་སུ་བྱུང་ངོ་ཞེས་སྡེ་པ་སྔ་མ་བཅོས་ནས་པ་པོ་ཅན་གསུམ་དུ་བཞེད་དོ།  །དཔེར་བརྗོད་ནི།  རྟ་པ།  ལྷ་ས་པ།  སེ་ར་པ།  བྱེད་པ་པོ།  ཡོན་ཏན་ཅན།  བ་ཡིག་
949.	བདག་སྒྲར་འདོད་ན།  དམིགས་པ་བ་ཞེས་སྦྱོར་དགོས་པ་ལྟ་བུའོ།།དགག་སྒྲ་བཤད་པ།དགག་སྒྲ་ནི།  མ་དང་།  མི་གཉིས།  ཚིག་གི་ཐོག་མར་སྦྱོར་རྒྱུའི་དགག་སྒྲ་དང།  མེད།  མ་ཡིན།  མིན།  སྟོང་།  དག   དབེན་རྣམས་ཚིག་གི་མཐར་སྦྱོར་རྒྱུའི་དགག་སྒྲའོ།།ཕྲད་གཞན་ཐོབ་ཚུལ་གྱི་སྐོར་བཤད་པ།
ཕྲད་གཞན་ཐོབ་ཚུལ་བཤད་པ་ལ།  འདི་སྒྲ་ནི།  མདུན་གྱི་འདི་ཞེས་པ་ལྟ་བུ་ཐག་ཉེ་བར་གསལ་བ་དང་།   འདི་མཐོང་ཞེས་པ་ལྟ་བུ་མངོན་སུམ་དུ་གསལ་བ་དང།  རིང་བོ་ལ་ལྟོས་ཏེ་འདི་ཐུང་ངོ་ཞེས་པ་ལྟ་བུ་འདས་པ་དང།  ཕྱིས་སུ་འདི་འདྲ་འབྱུང་བར་འགྱུར་རོ་ཞེས་པ་ལྟ་བུ་མ་འོངས་པ་ལ་འཇུག་གོ།  །ད་ནི་ཞེས་པའི་སྒྲ་ནི།  ད་ནི་འཆད་པར་འགྱུར་རོ་ཞེས་པ་ལྟ་བུ་མ་འོངས་པ་དང།  ད་ནི་ཐོ་རངས་ཀྱི་དུས་ལ་ཟིན་ནོ་ཞེས་པ་ལྟ་བུ་ད་ལྟ་བ་ལ་འཇུག་གི་འདས་པ་ལ་མི་འཇུག་གོ།   ཁོ་ན་ཞེས་པའི་སྒྲ་ནི།  སངས་རྒྱས་ཁོ་ན་ཡོན་ཏན་ཡོངས་སུ་རྫོགས་པ་ལྟ་བུ་གཞན་ལ་མི་ལྡན་པར་ངེས་པ་དང།  སངས་རྒྱས་ནི་ཡོན་ཏན་ཁོ་ན་དང་ལྡན་ཞེས་པ་ལྟ་བུ་གཞན་དང་མི་ལྡན་པར་ངེས་པ་དང།  སྲིད་སྒྲུབ་ཁོ་ན་འཕོང་སྐྱེན་ཞེས་པ་ལྟ་བུ་གཞན་དང་མི་ལྡན་པར་མ་ངེས་པ་དང།  སྲིད་སྒྲུབ་རྩིས་ལ་མཁས་པ་ཁོ་ན་ཞེས་པ་ལྟ་བུ་ལྡན་ཙམ་ངེས་པ་དང།    དེ་ཁོ་ན་ཉིད་ཅེས་པ་ལྟ་བུ་མི་བསླུ་བའི་དོན་ལ་འཇུག་པ་དང་དྲུག་གོ།  ཉིད་ཀྱི་སྒྲ་ནི་ཁོ་ནའི་སྒྲ་དང་ཕལ་ཆེེར་
950.	མཚུངས་ཤིང་།   ཁྱད་པར་ནི།  ཨུཏྤལ་ཉིད་སྔོན་པོ་ཞེས་པ་ལྟ་བུ་ཚིག་ཕྱི་མ་རང་དང་ཐ་མི་དད་དུ་སྦྱོར་བ་དང། རླན་པའི་དངོས་པོ་གཤེར་བ་ཉིད་ཅེས་ལྟ་བུ་དངོས་རྐྱེན་དུ་འགྱུར་བ་དང།  ཙམ་གྱི་སྒྲ་ནི།  རྡུལ་ཕྲན་ཙམ་ཞེས་པ་ལྟ་བུ་ཚད་འཛིན་པ་དང་རེ་ཞིག་དེ་ཙམ་ཞེས་པ་ལྟ་བུ་ལྷག་མ་འགོག་པའོ།  འབའ་ཞིག་དང་ཤ་སྟག་ཀྱང་ལྷག་མ་འགོག་པའི་ཚིག་ཏུ་འགྱུར་རོ།  །ཚུལ་གྱི་སྒྲ་ནི།  ལྷ་དང་འདྲ་བ་ལ་ལྷའི་ཚུལ་ཞེས་སོགས་འདྲ་བ་དང།  དོན་གྱི་སྒོ་ལ་དོན་གྱི་ཚུལ་ཞེས་སོགས་སྒོ་དང།  ཚུལ་ཁྲིམས་སམ་ཚུལ་དུ་ཞུགས་པ་ཞེས་སྡོམ་པ་དང་།  ངང་ཚུལ་ཞེས་པ་ལྟ་བུ་མཚན་ཉིད་དང།  སྔགས་ཀྱི་ཐབས་ནི་རིགས་སྔགས་ཚུལ་སོགས་ཐབས་དང།  ཚུལ་དང་ལྡན་པ་ཞེས་སོགས་རིགས་པ་དང།   དོན་བཟང་ལ་ཚུལ་བཟང་པོ་ཞེས་པ་ལྟ་བུ་དོན་དང།  འདོད་ཚུལ་ལྟ་བུ་འདོད་པ་དང།  ཚུལ་བཞིན་དང་ཚུགས་མཐུན་ཞེས་སོགས་ལེགས་པ་སྟེ་དོན་བཅུར་འཇུག་ཅེས་སྨྲ་སྒོར་བཤད་ལ།  རྣམ་བཤད་རིག་པ་ལས།  ཚུལ་གྱི་སྒྲ་ནི་བདེན་པ་དང།  ལམ་དང་འབྲེལ་འབྱུང་རིག་པ་དང།  ངེས་འབྱེད་ཆ་དང་མྱ་ངན་འདའ།   །ཐབས་དང་རིགས་པ་ཉིད་ཡིན་ནོ། །ཞེས་འདི་དང་མི་འདྲ་བར་བཤད་དོ།  བཞིན་གྱི་སྒྲ་ནི།   དེ་དེ་བཞིན་ནོ་ཞེས་པ་ལྟ་བུ་མ་ནོར་བའི་དོན་དང་།   རབ་བརྟགས་གསལ་བྱེད་ཀྱི་བཞིན་སྒྲ་ནི་ཡིན་པའི་དོན་དང།  མཚུངས་པ་གསལ་བྱེད་ཀྱི་བཞིན་སྒྲ་ནི་འདྲ་བའི་དོན་ནོ།  །དེས་ན་དེའི་ཕྱིར
951.	་སོགས་ནི་གཏན་ཚིགས་ཀྱི་དོན་སྟོན་ཅིང།  རྣམ་དབྱེའི་དབང་དུ་བྱས་ན་དེས་ན་དེ་བས་ན་ཞེས་པ་རྣམ་དབྱེ་གསུམ་པ་དང།  དེའི་ཕྱིར་ཞེས་པ་རྣམ་དབྱེ་བཞི་པ་དང།  དེ་རྒྱུ་མཚན་ཅི་ལས་ཞེས་པ་རྣམ་དབྱེ་ལྔ་བ་སྟེ་ཐམས་ཅད་གཏན་ཚིགས་དང་འབྲེལ་བར་སྟོན་ཏོ།   །འོ་ན་དང་འོན་ཏེ་ན་དང་གལ་ཏེ་ན་དང་དེ་ལྟ་ན་སོགས་ནི་དོན་སྔ་མ་ཁོང་དུ་ཆུད་ནས་ཕྱི་མ་ཁོང་དུ་མ་ཆུད་པ་འདྲི་བར་བྱེད་པའི་ཚིག་གོ  །ཡང་གལ་ཏེ་ན་དེ་སྟེ་ན་ཅིས་ཏེ་ན་འོན་ཀྱང་ཡིན་མོད་ཀྱང་ཡིན་ལོ་ཞེས་སོགས་སྔ་མ་ལས་གཞན་དུ་བསྒྱུར་བ་དང་མ་རངས་པ་སོགས་ཀྱི་ཚིག་ཀྱང་ཡིན་ནོ།  །དག་ཟུང།  ཆ་རྣམས་ནི་གཉིས་ཚིག་གོ།   །རྣམས།  སོགས།   ཡོངས།   ཐམས་ཅད།   ཀུན།   མཐའ་དག།  ཅོག  མ་ལུས་པ་རྣམས་ནི་མང་ཚིག་དང།   ཡང་དེ་དག་དང།   དགུ་དང།  བརྒྱ་དང། སྟོང་དང།  འབུམ་སོགས་སྐབས་འགར་མང་ཚིག་ཏུ་འགྱུར་ཚུལ་ཡང་ཤེས་པར་བྱའོ།  །ཡང་གང་ཕྱིར།  དེ་དག  ཅི་ཞིག   ཅིའི་ཕྱིར།   དེ་ལྟར།   གང་ལ།   ག་ལ།   གང་ཞིག  ཇི་སྙེད།   དེ་སྙེད།   གང་ལྟར་སོགས་དང།   འོ་ན་ཞེས་པ་བསྡུས་པའི་འོན་དང།  ཅིའང་ཞེས་པ་བསྡུས་པའི་ཅང་དང། གང་ལ་ལ་ཞེས་པ་བསྡུས་པའི་གང་ལ་དང།  གང་ལ་ཞེས་པ་བསྡུས་པའི་ག་ལ་སོགས་ནི་ཕྲད་གཉིས་འདུས་དང།  གང་གི་ཕྱིར།   དེ་ལྟར་ན།   ཅི་ཞིག་ན་སོགས་ནི་ཕྲད་གསུམ་འདུས་སོ།  ཡང་དག།  ཤིན་ཏུ། 
952.	 ཀུན་ཏུ།   རབ་ཏུ།   རྣམ་པར།  ཡོངས་སུ་རྣམས་སྐབས་འགར་གསལ་བྱེད་ཀྱི་རྒྱན་དུ་འགྱུར་བ་ནི།   ཐུགས་རྣམ་པར་དག་པ་དང།  ཡོངས་སུ་དག་པ་ཞེས་པ་ལྟ་བུ་དང།   སྐབས་འགར་ཚིག་གི་ཁ་སྐོོང་དུ་འགྱུར་བའང་ཡོད་དོ།  །ཅིང་ཞིང་ཤིང་གི་སྒྲ་ནི།   ཨུཏྤལ་ཡིན་ཞིང་སྔོན་པོ་ཡང་ཞེས་པ་ལྟ་བུ་སྡུད་པ་དང།  མཆོད་ཅིང་ཕྱག་འཚལ་ཞེས་པ་ལྟ་བུ་མཚམས་སྦྱར་བ་འཇུག་པ་གཉིས་ཡོད་ལ།  དེ་དག་མིང་མཐའ་གང་ལ་སྦྱོར་བ་ནི།  ང་མ་འ་ན་ར་ལ་སྟེ་དྲུག་དང།   མིང་རྐྱང་བའི་མཐའ་ཞིང་ཞེས་ཞེའོ་ཞེ་ན་ཞིག་ཐོབ་ཅིང་ཁ་ཅིག་ལྟ་བུ་ནི་དམིགས་བསལ་ཡིན་ཞིང།  ག་བ་ད་གསུམ་དང།  ད་དྲག་ཅན་གྱི་མཐར་ཅིང་ཅེས་ཅེའོ་ཅེ་ན་ཅིག་དང།  ས་མཐར་ཤེས་བྲིས་ན་བློ་དང་ཤེས་པ་གཉིས་སུ་ཕྱེ་བའི་ཤེས་པར་འཁྲུལ་གཞིར་སྐྱེད་པས་ཞེས་བྲིས་པ་དམིགས་བསལ་དུ་བཞེད་དོ།  །དཔེར་བརྗོད་ནི།  བྱང་ཞིང་དག།  དྲང་ཞེས་གླེང།  འབྱུང་ཞེའོ།   །ཅི་འོང་ཞེ་ན་མིའོ།  །ཅུང་ཞིག་སྡོད།  འཇམ་ཞིང་མཉེན།  དེ་ཙམ་ཞེས་གཞལ།  འཛེམ་ཞེའོ།  །ཡོད་དམ་ཞེ་ན་ཡོད།   ནམ་ཞིག་འོང།   དགའ་ཞིང་རྒོད།  གདའ་ཞེས་མོལ།  གདའ་ཞེའོ།   །དུ་གདའ་ཞེ་ན་མང།  འགའ་ཞིག་ལ།  སྙན་ཞིང།  བརྒྱནད་ཅིང།   རྒྱན་ཞེས།   བརྒྱནད་ཅེས། 
953.	 གནོན་ཞེའོ།  །མནནད་ཅེའོ།   །ཡིན་ཞེ་ན།  ཅི་མཁྱེནད་ཅེ་ན།  དོན་ཞིག   སྟོནད་ཅིག།   དར་ཞིང།   གྱུརད་ཅིང་།  འགྱུར་ཞེས།   གྱུརད་ཅེས།   འགྱུར་ཞེའོ།  །གྱུར་ཅེའོ།  །ཅི་ཕྱིར་ཞེ་ན། ཅི་འབྱོརད་ཅེ་ན།  སྦྱོར་ཞིག།  ཕུརད་ཅིག།  དུལ་ཞིང།  ཕུལད་ཅིང།  འདྲོལ་ཞེས་བསྒྲལད་ཅེས།  འདྲོལ་ཞེའོ།  །བསྒྲལད་ཅེའོ།  །ཅི་བཅས་ཤེ་ན།  ཅི་སྩལད་ཅེ་ན།  བདལ་ཞིག།  སྩལད་ཅིག།   བདེ་ཞིང་སྐྱིད།   སྨྲ་ཞེས་ཐོས།   བདེ་བ་ཞེའོ།  །ཨེ་བདེ་ཞེ་ན་བདེ།  ལྷ་ཞིག།  ཁ་ཅིག།  བརྟག་ཅིང་དཔྱད།   རྟག་ཅེས་བྱའོ།  །ལྷག་ཅེའོ།  །སུ་འདུག་ཅེ་ན་བླ་མ།   ཚུར་ཤོག་ཅིག།  ཟབ་ཅིང་བརླིང།   ཐོབ་ཅེས་གསུངས་།  ཐུབ་ཅེའོ།  །གང་ཟབ་ཅེ་ན་སྟོང་ཉིད།   གསོལ་བ་ཐོབ་ཅིག།  འབད་ཅིང་རྩོལ།  ཡོད་ཅེས་གྲགས།   བཤད་ཅེའོ།  ཅི་འཆད་ཅེ་ན་ཆོས།  འདིར་སྡོད་ཅིག།  འདུས་ཤིང་ཚོགས།   ཤེས་ཞེས་རློམ།  ལེགས་ཤེའོ།   །སུ་ཐོས་ཤེ་ན་བདག།  ཆོས་གྱིས་ཤིག་ཅེས་པ་ལྟ་བུའོ།།སྐབས་གཉིས་པ།  རྟགས་འཇུག་གི་སྐོར། རྟགས་ཀྱི་འཇུག་ཚུལ་བཤད་པ་ལ།  སྡེ་ཚན་ལྔ་རུ་དྲིལ་ཚུལ་དང།  དེ་དག་ཇི་ལྟར་འཇུག་པའི་ཚུལ་ལོ།། སྡེ་ཚན་ལྔ་རུ་དྲིལ་ཚུལ་བཤད་པ།  དང་པོ་ནི།  ཀ་ཅ་ཏ་པ་ཙ་རྣམས་ཕོ།   །ཁ་ཆ་ཐ་ཕ་ཚ་མ་ནིང།  །ག་ཇ་ད་བ་ཛ་དང་ཝ།  ཞ་ཟ་འ་ཡ་ཤ་ས་མོ།  །ང་ཉ་ན་མ་ཤིན་ཏུ་མོ།  །ར་ལ་ཧ་ནི་མོ་གཤམ་སྟེ།  །ཨ་ཡིག་ཀུན་གྱི་སྲོག་ཏུ་ཞུགས།  །ཤིན་ཏུ་མོ་དང་མོ་གཤམ་གཉིས།  །མོ་ཡི་
954.	ནང་དུ་བསྡུས་བྱས་ཏེ།  །མོ་ཡི་ཡི་གེའི་ནང་ནས་ནི།   །འཇུག་པའི་ཡི་གེ་བཅུ་དབྱུང་བྱ།  ཞེས་པ་ལྟར་རོ།  །ཇི་ལྟར་འཇུག་པའི་ཚུལ་བཤད་པ།  གཉིས་པ་སྔོན་རྗེས་ཀྱི་འཇུག་ཚུལ་གཉིས་སོ།  དང་པོ་ལ།  མདོར་བསྟན་པ་དང།  རྒྱས་པར་བཤད་པ་གཉིས།  དང་པོ་ནི།  སྔོན་འཇུག་ཡི་གེ་ལྔ་བོ་ལ།  །ཕོ་དང་མ་ནིང་མོ་དང་ནི།  །ཤིན་ཏུ་མོ་དང་བཞི་རུ་དབྱེ།  །བ་ཡིག་ཁོ་ན་སྔོན་འཇུག་ཕོ།  །ག་ད་གཉིས་ནི་མ་ནིང་ངོ་།   །འ་ནི་མོ་དང་མ་ཡིག་ནི།  །ཤིན་ཏུ་མོ་རུ་འདོད་པ་ཡིན།  །དེ་དག་རེ་རེེར་བཞི་བཞི་ཕྱེ།  །གང་གིས་འཇུག་བྱེད་གང་ལ་འཇུག   །   ཇི་ལྟར་འཇུག་བྱེད་ཅིའི་ཕྱིར་འཇུག།  །གང་གིས་གང་ལ་འཇུག་པ་ནི།  །བ་ནི་ཀ་ག་ཅ་ཏ་དང།  །ད་ཙ་ཞ་ཟ་ཤ་ས་སྟེ།  །  ཡི་གེ་བཅུ་ཡི་སྔོན་དུ་འཇུག།  །ག་ནི་ཅ་ཉ་ཏ་ད་ན།  །ཙ་ཞ་ཟ་ཡ་ས་ཤ་སྟེ།  །ཡི་གེ་བཅུ་གཅིག་ཉིད་ལ་འཇུག།  །  ད་ནི་ཀ་ག་ང་བ་དང།  བ་མ་དྲུག་གི་སྔོན་དུ་འཇུག།  །  ད་ནི་ཀ་ག་ང་བ་དང།  །བ་མ་དྲུག་གི་སྔོན་དུ་འཇུག། །  འ་ནི་ཁ་ག་ཆ་ཇ་དང།  །ཐ་ད་ཕ་བ་ཚ་ཛ་སྟེ།  །ཡི་གེ་བཅུ་ཡི་སྔོན་དུ་འཇུག།   །མ་ནི་ཁ་ག་ང་ཆ་ཇ།  །ཉ་ཐ་ད་ན་ཚ་ཛ་སྟེ།  །ཡི་གེ་བཅུ་གཅིག་སྔོན་དུ་འཇུག།  །  དེ་དག་རྐྱང་འཕུལ་དབང་དུ་བྱས།  །བརྩེགས་འཕུལ་བ་ཡིག་ཁོ་ནར་ངེས།  །དེ་ཡང་ར་མགོ་ཐོབ་པའི་ཚེ།  །ཀ་ག་ང་དང་ཇ་ཉ་ཏ།  །  ད་ན་ཛ་ཙ་བཅུ་བོ་འཕུལ།  །ས་མགོའི་ཚེ་ན་ཀ་ག་ང།  །ཉ་ཏ་ད་ན་ཙ་བརྒྱད་ལ།   ལ་མགོ་ཅན་ལ་ཏ་ད་གཉིས་།  །ཡ་བཏགས་ཚེ་ན་ཀ་ག་གཉིས།  །ར་བཏགས་ཚེ་ན་ཀ་ག་ས།  །ལ་བཏགས་ཚེ་ན་ཀ་ཟ་དང།  །ར་ས་གཉིས་དང་བཞི་འཕུལ་ལོ།  །ཇི་ལྟར་འཇུག་པར་བྱེད་
955.	ཅེ་ན།  །ཕོ་ནི་དྲག་པོའི་ཚུལ་གྱིས་ཏེ།།  མ་ནིང་རན་པར་འཇུག་པ་ཡིན།  །མོ་ནི་ཞན་པའི་ཚུལ་གྱིས་ཏེ།  །ཤིན་ཏུ་མོ་ནི་མཉམ་པས་སོ། །ཅི་ཕྱིར་འཇུག་པར་བྱེད་ཅེ་ན།  །ཕོ་ནི་འདས་དང་གཞན་བསྒྲུབ་ཕྱིར།  །མ་ནིང་གཉིས་ཀ་ད་ལྟ་ཆེད།  །མོ་ནི་བདག་དང་མ་འོངས་ཕྱིར།  །ཤིན་ཏུ་མོ་ནི་མཉམ་ཕྱིར་རོ།  །རྒྱས་པར་བཤད་པ། རྒྱས་པར་བཤད་པ་ལ།  བདག་གཞན་གྱི་དོན་དང།  སྔོན་འཇུག་གི་འཇུག་ཚུལ་ལོ།  །དང་པོ་ནི། སྤྱིར་བྱ་བྱེད་ལས་གསུམ་ནི།  སྟ་རེས་ཤིང་གཅོད་ལྟ་བུ་ལ་མཚོན་ན་སྟ་རེ་བྱེད་པ།  ཤིང་ལས།  གཅོད་པ་བྱ་བ་དང།  དེ་བཞིན་དུ་མིག་གིས་གཟུགས་ལ་བལྟ་བར་བྱ་ཞེས་པ་ལ་མིག་བྱེད་པ།   གཟུགས་ལས།  བལྟ་བ་བྱ་བ་དང།  གཟུགས་ལ་ལྟ་བར་བྱེད་ཅེས་པ་གཟུགས་ལས།  ལྟ་བ་བྱ་བ།   བྱེད་ཅེས་པ་བྱེད་པ་དང།  དེ་ལས་ཀྱང་ཞིབ་ཏུ་ཤེས་པར་འདོད་ན་ཤའི་ཆེད་དུ་ལུག་གསོད་པར་བྱེད་ཅེས་པའི་སྐབས་སུ་ཤ་བྱ་བའི་ཡུལ།  ལུག་ལས།  གསོད་པ་བྱ་བ།  བྱེད་ཅེས་པའི་ཚིག་གིས་བྱེད་པ་སྟོན་པ་ཡིན་ཚུལ་ཤེས་པར་བྱའོ།   །དེས་ན་དེ་ལྟ་བུ་བྱེད་པ་ལ་བདག་དང་ལས་ལ་གཞན་གྱི་ཐ་སྙད་བྱེད་པ་ཡིན་པས་དེའི་སྐབས་ཀྱི་ལས་ལ་བྱ་རྒྱུའི་ལས་དང་བྱེད་བཞིན་པའི་ལས་གཉིས་ཡོད་དེ།  དཔེར་ན་སྟ་རེས་ཤིང་གཅོད་པ་ན་ཤིང་དུམ་བུར་སོང་བ་གཅད་པའི་ལས་དང།  ཤིང་ལ་སྟ་རེས་རྒྱག་བཞིན་པའི་གཅོད་པའི་ལས་གཉིས་ཡོད་པས་དང་པོ་ལ་བྱ་འགྱུར་མ་འོངས་པའི་ལས་དང་གཅད་བྱའི་ལས་དང་བྱ་བ་ཡུལ་ལ་ཡོད་པའི་ལས་དང
956.	་གཞན་ཞེས་བྱ་ཞིང།   གཉིས་པ་ལ་བྱེད་བཞིན་ད་ལྟ་བའི་ལས་དང་བྱེད་པའི་ལས་དང་བྱེད་པ་པོ་ལ་ཡོད་པའི་ལས་བདག་ཅེས་བྱ་བ་ཡིན་པས་མདོར་ན་བྱ་བ་ཡུལ་ལ་ཡོད་པའི་ལས་ཡིན་པས་ན་གཞན་ཞེས་བརྗོད་པ་ཡིན་གྱི་བདག་གཞན་གཉིས་སུ་ཕྱེ་བའི་གཞན་ཙམ་ལ་མི་བྱེད་དོ།   དེས་ན་སྐབས་འདིའི་བདག་གཞན་གཉིས་སུ་ཕྱེ་བའི་གཞན་ལ་མ་འོངས་པ་ཡོད་ཀྱང་སུམ་ཅུ་བ་དང་རྟགས་ཀྱི་འཇུག་པའི་སྐབས་སུ་བདག་གཞན་གྱི་སྒྲས་དངོས་སུ་བསྟན་པ་མ་གཏོགས་དུས་གསུམ་གང་དུ་གཏོགས་ཚུལ་དངོས་སུ་མ་བྱུང་ཡང་མ་འོངས་པ་ཡོད་ཚུལ་འོག་ནས་བྱུང་བའི་དཔེར་བརྗོད་ཀྱིས་ཤེས་སླའོ།།གཉིས་པ་ནི།  སྔོན་འཇུག་ཕོ་བ་ཡིག་ནི།  ཕོ་ནི་འདས་དང་གཞན་བསྒྲུབ་ཕྱིར།  །ཞེས་པ་ལྟར་དུས་འདས་པ་ལ་འཇུག་པ་ནི།  །དཔེར་ན།  ཆུ་བཀག་ཚར།  སྣོད་ཆུས་བཀང་ཟིན།   མཚོན་བརྒྱབ་སོང།  རྒྱན་གྱིས་བརྒྱན་ཏོ་སོགས་དང།  གཞན་ཏེ་བྱ་བའི་ཡུལ་བསྒྲུབ་པའི་ཕྱིར་འཇུག་པ་ནི།  དཔེར་ན།  བཀྲུ་བྱའི་རས།  བཀླག་བྱའི་ཡི་གེ་སོགས་དང་།  གཞན་ཡང།  གཞུང་འདིར་དངོས་སུ་མ་བསྟན་ཀྱང་མ་འོངས་པ་ལ་འཇུག་པ་ནི།  དཔེར་ན།  རས་དེ་སང་ཉིན་བཀྲུ་བར་བྱའོ།  །ཡི་གེ་དེ་དུང་བཀླག་པར་བྱའོ་སོགས་སོ། །  སྔོན་འཇུག་མ་ནིང་ག་ད་གཉིས་ནི།  མ་ནིང་གཉིས་ཀ་ད་ལྟ་ཆེད།  །ཅེས་པ་ལྟར་ག་ཡིག་བྱེད་པ་པོའམ་བདག་ལ་འཇུག་པ་ནི།  ཤིང་གཅོད་པར་བྱེད།  གཅོད་པ་པོ།  〔འོག་ཏུ་〕 གནོན་པར་བྱེད།  གནོན་པ་པོ་སོགས་དང།  ག་ཡིག་གཞན་ཏེ་བྱ་བའི་ཡུལ་ལ་འཇུག་པ་ནི།  གཅད་བྱ། 
957.	 གནན་བྱ་སོགས་དང།  ད་ཡིག་བྱེད་པ་པོའམ་བདག་ལ་འཇུག་པ་ནི།  དཀྲི་བྱེད།  དཀྲི་བ་པོ།  དཔྱོད་བྱེད།  དཔྱོད་པ་པོ་སོགས་དང།  ག་ཡིག་ད་ལྟ་བ་ལ་འཇུག་པ་ནི།  གཅར་གྱིན་སྣང།  གཅར་བཞིན་པའོ་སོགས་དང།  ད་ཡིག་ད་ལྟ་བ་ལ་འཇུག་པ་ནི།  དཀྲི་བཞིན་འདུག།  དཀྲི་བཞིན་པའོ་སོགས་དང།  དངོས་སུ་མ་བསྟན་ཀྱང་དོན་གྱི་ཐོབ་པ་ག་ད་གཉིས་མ་འོངས་པ་ལ་འཇུག་པ་ནི།  དཔེར་ན།  གདུལ་བྱའི་སེམས་ཅན།  གཞལ་བྱའི་ཚད།  དབབ་བྱའི་ཆར།  དབུལ་བྱའི་རྫས་སོགས་སོ།  །སྔོན་འཇུག་མོ་འ་ཡིག་ནི།  མོ་ནི་བདག་དང་མ་འོངས་ཕྱིར།  །ཞེས་པ་ལྟར་འ་ཡིག་བྱེད་པ་པོའམ་བདག་ལ་འཇུག་པ་ནི།  འཁྲིད་པ་པོ།  འཁྲིད་པར་བྱེད།  འགོག་པ་པོ།  འགོག་པར་བྱེད་སོགས་དང།  སྔོན་འཇུག་འ་ཡིག་ད་ལྟ་བ་ལ་འཇུག་པ་ནི།  སྐུད་པ་འཁལ་བཞིན་པ།  གདན་ལ་འཁོད་བཞིན་པ་སོགས་དང།  དེ་བཞིན་དུ།  འཇུག།  འདོན།  འཐོར།  འགོག  འབུལ།  འཚོལ་སོགས་འ་ཡིག་ད་ལྟ་བ་ལ་འཇུག་པ་མང་དུ་ཡོད་པའི་ཕྱིར།  ཡིག་ཆ་རྣམས་སུ།  མོ་ནི་བདག་དང་མ་འོངས་ཕྱིར།  །ཞེས་བྱུང་བ་ཡིག་ནོར་དུ་ཤེས་པར་བྱོས་ལ་གོང་དུ་བཀོད་པ་བཞིན་གཟུང་བར་བྱའོ།  །མ་འོངས་པ་ལ་འཇུག་ནི།  ཉི་མ་འཆར་བར་འགྱུར།  ཆོས་འཆད་པར་འགྱུར་སོགས་དང།  ཤིན་ཏུ་མོ་མ་ཡིག་ནི།  ཤིན་ཏུ་མོ་
958.	ནི་མཉམ་ཕྱིར་རོ།  །ཞེས་པ་ལྟར་མ་ཡིག་བདག་གཞན་གཉིས་ཀ་དང་དུས་གསུམ་ག་ལ་བྱེ་བྲག་མེད་པར་མཉམ་པའི་ཚུལ་གྱིས་འཇུག་གོ།  །མཁས་པར་བྱེད་ལྟ་བུ་བདག་དང།  མཁས་པར་བྱ་ལྟ་བུ་གཞན།  མཁས་པར་བྱས་ལྟ་བུ་འདས་པ་དང།  མཁས་བཞིན་པ་ལྟ་བུ་ད་ལྟ་བ་དང།  མཁས་པར་འགྱུར་ཞེས་པ་ལྟ་བུ་མ་འོངས་པ་སྟེ།   དེས་གཞན་ལ་བསྒྲེལ་ནས་རྟོགས་པར་བྱའོ།  །མདོར་ན་བ་ཡིག་ནི་དུས་གསུམ་གྱི་ནང་ནས་འདས་པ་དང་མ་འོངས་པ་གཉིས་ཀ་དང།  བདག་གཞན་གཉིས་ཀྱི་ནང་ནས་གཞན་འཕུལ་ཞིང།  ད་ལྟ་བ་དང་བདག་གཞན་གཉིས་ཀ་གཏན་ནས་མི་འཕུལ་ལོ།  །ག་ད་གཉིས་ནི་དུས་གསུམ་གྱི་ནང་ནས་ད་ལྟ་བ་དང་མ་འོངས་པ་གཉིས་ཀ་དང།  བདག་གཞན་གཉིས་ཀ་འཕུལ་ཞིང་འདས་པ་མི་འཕུལ།  འ་ཡིག་ནི་དུས་གསུམ་གྱི་ནང་ནས་ད་ལྟ་བ་དང་མ་འོངས་པ་གཉིས་ཀ་དང་བདག་གཞན་གྱི་ནང་ནས་བདག་འཕུལ་ཞིང་འདས་པ་དང་གཞན་གཉིས་ཀ་མི་འཕུལ་ལོ།  །དེའི་ཕྱིར་འདས་ཚིག་གི་སྔོན་འཇུག་ཡིན་ན་བ་ཡིག་ཡིན་པས་ཁྱབ།  ད་ལྟ་བའི་ཚིག་གི་སྔོན་འཇུག་ཡིན་ན་ག་ད་འ་གསུམ་གང་རུང་ཡིན་པས་ཁྱབ།  མ་འོངས་པའི་ཚིག་གི་སྔོན་འཇུག་ལ་དངོས་བསྟན་གཙོ་བོའི་དབང་དུ་བྱས་ན་འ་ཡིག་ཁོ་ན་དང་བྱ་ཡུལ་ལ་ཡོད་པའི་ལས་ལ་མ་འོངས་པ་ཡང་ཡོད་པ་ལྟར་ན་སྔོན་འཇུག་བཞི་ག་འཇུག་ཅིང།  བཤད་མ་ཐག་པ་རྣམས་ཀྱང་མ་ཡིག་དང་མིང་
959.	རྐྱང་མཐེ་བའི་དབང་དུ་བྱས་པ་ཡིན་ཞིང།  མི་རྐྱང་ལ་ངེས་པ་མེད་དེ།  དཔེར་ན།  བསྟོད་བཞིན་པ་ལྟ་བུ་ད་ལྟ་བ་དང།  བསྟོད་པར་འགྱུར་རོ་ལྟ་བུ་མ་འོངས་པ་དང།  བསྔགས་པ་པོ་ལྟ་བུ་བདག་པོའི་ཚིག་ལའང་སྔོན་འཇུག་བ་ཡིག་ཐོབ་པས་སོ།  །དེ་བཞིན་དུ་འ་ཡིག་གིས་འདས་ཚིག་གཏན་ནས་མི་འཕུལ་མོད་མྱ་ངན་ལས་འདས་པ་ལྟ་བུའི་འདས་པ་ནི་མིང་ཡིན་པས་སྐྱོན་མེད་པའི་ཚུལ་དང་དེས་མཚོན་མིང་རྐྱང་ཀུན་ལ་རིགས་འགྲེའོ།  །གཉིས་པ་རྗེས་འཇུག་གི་འཇུག་ཚུལ་བཤད་པ་ལ།  མཁས་པའི་བཞེད་པ་མི་འདྲ་མའི་ཚུལ་འགོད་པ།  དེའི་མཐའ་དཔྱད་པ།  རང་ལུགས་བཞག་པའོ།  དང་པོ་ནི།  
རྗེས་འཇུག	སྐྱེ་བུ་རབ།	སྐྱེས་བུ་འབྲིང།	སྐྱེས་བུ་ཐ་མ །	མོ་ཙམ།	ཤིན་ཏུ་མོ།	འགྱུར་བ་མ་ནིང།	མཚན་གཉིས་མ་ནིང།	མཚན་མེད་མ་ནིང
ཤཱཀྱ་མཆོག་ལྡན།	ས	བ	ང	ལ	འ	ག་ང	ན་མ	ར
སྨན་ལུང་བ་བློ་གྲོས་མཆོག་གི་སྡེ།	ས	བ	ག་ང	ར་ལ	ང	ན	མ	འ


960.	

ཚོགས་གསོག་པ་བློ་བཟང་ཆོས་གྲགས།	ས	བ	ག་ད	ལ	འ	ང་ན་མ་ར		
ལོ་ཆེན་ནམ་མཁའ་བཟང་པོ། རྣམ་གླིང་པཎ་ཆེན།
སུམ་པ་པཌྞིཏ་མཁན་པོ། 	ས	བ	ག་ད	ར་ལ	ང་ན་མ	འ་འ་འ		
པྲ་སྟི་རིན་ཆེན་དོན་གྲུབ། 	ས	ད	བ	ག་ར་ལ	ང་ན་མ	འ་འ་འ		
དབུས་པ་བློ་གསལ།	ས	བ	ད	འ	ར	ག་ན་ང	མ	ལ
ཞ་ལུ་ལོ་ཙཱ་བ་དང། དཔའ་བོ་གཙུག་ལག་ཕྲེང་བ།	ད 	བ	ས	འ	ར	ག་ན་ང	མ	ལ
ལྕང་སྐྱ་རོལ་བའི་རྡོ་རྗེ།	ད	བ	ས	འ	ར	ག་ན་ང	མ	ལ
ཟུར་མཁར་བ་བློ་གྲོས་རྒྱལ་པོ།	ད	བ	ས	ག	ང་མ	ན	ར་ལ	འ


དེ་ལྟར་རེའུ་མིག་ཏུ་བཀོད་པ་ལྟར་ད་བ་ས་གསུམ་ཕོར་བཞེད་པ་ལ་མི་མཐུན་པ་མེད་ལ།  འགའ་ཞིག་གིས་ག་ཡིག་ཀྱང་ཕོར་བཞེད་དེ།  དེ་དག་གི་རྒྱུ་མཚན་ནི།  ག་དང་བ་ཡིག་གི་རྗེས་སུ་
རྟག་པ། རྟག་ཅིང།  ཁྱབ་པ།  ཁྱབ་
961.	ཅིང་ལྟ་བུ།  ཕོ་ཡིག་པ་ཅ་སོགས་དང།  ས་ཡིག་གི་རྗེས་སུ།  ཆོས་ཀྱི།  ཆོས་པ།  ཐོས་ཏེ་ལྟ་བུ།  ཀ་པ་ཏ་སོགས་ཕོ་ཡིག་ཐོབ་པའི་ཕྱིར།  རྩ་བར།  ཕོ་ཡིས་ཕོ་ཡི་མིང་མཐའ་དྲངས།  །ཞེས་པ་དང་མཐུན་པར་དགོངས་ལ། དེ་བཞིན་དུ་ང་ར་ལ་དག་གི་མཐར།  བྱང་ཞིང། འཆར་ཞིང་།  གསལ་ཞིང།  འབྱུང་བ།  ཆར་བ།  གསལ་བ་ལྟ་བུ་མོ་ཡིག་ཐོབ་པའི་ཕྱིར།  མོ་ཡིས་མོ་ཡི་མིང་མཐའ་དྲངས།  །ཞེས་པ་དང།  མཐུན་ནོ་སྙམ་དུ་དགོངས་པར་མངོན་ཤིང།   བྱེ་བྲག་ཏུ་མ་ནིང་གི་འཇུག་ཚུལ་ནི།  དྲག་དང་ཕྲད་ན་དྲག་པར་འགྱུར།  །ཞེས་སོགས་ཀྱི་དོན་ལ།  རྗེ་ཞ་ལུ་ལོ་ཙཱ་བས།  ག་ང་ན་གསུམ་ནི།  རྟག་པ།  རྐང་པ།   སྟོན་པ་ལྟ་བུ་ཕོ་ཡིག་དྲངས་པའི་ཚེ་ཕོར་གྱུར་པ་དང།   འཇོག་གོ  །མཐོང་ངོ་།   །ཡིན་ནོ་ལྟ་བུ་མོ་ཡིག་དྲངས་པའི་ཚེ་མོར་འགྱུར་བའི་ཕྱིར་འགྱུར་བ་མ་ནིང་དང།  མ་ཡིག་ནི་བསྐུམས་བསྟིམས་ལྟ་བུ་དང་ཕྲད་པའི་ཚེ་ས་ཡིག་མིང་གཞིའི་མོ་དང་ཀ་ཏ་མིང་གཞིའི་ཕོ་ཡིན་པས་ཕོ་མོ་གཉིས་ཀའི་རྟགས་ཅན་དུ་འགྱུར་བའི་ཕྱིར་མ་ནིང་མཚན་གཉིེས་པ་སྐྱེས་པ་དང་བུད་མེད་གཉིས་ཀའི་མཚན་དང་ལྡན་པ་བཞིན་དུ་མཚན་གཉིས་མ་ནིང་དང།  ལ་ཡིག་ནི།  མཁལ་མ།  ཐལ་མོ།  ལྟ་བུ་མིང་གཞིའི་ཕོ་མོ་གཉིས་ཀ་དང་མ་འཕྲད་པའི་ཚེ་ཕོ་མོ་གང་དུ་ཡང་མི་འགྱུར་བའི་ཕྱིར་མཚན་མེད་མ་ནིང་ཕོ་མོའི་རྟགས་མེད་པ་བཞིན་དུ་མཚན་མེད་མ་ནིང་གི་དོན་དུ་བཞེད་ལ།   རྣམ་གླིང་པས།  སྔོན་འཇུག་མིང་གཞི་
962.	རྗེས་འཇུག་གསུམ་ག་ཕོ་ཡིག་ནང་འཕྲད་པ།  བཀས།  བཀབ།  བཀག།  བཅད་ལྟ་བུ་དྲག་པ་དང།  མོ་ཡིག་ནང་འཕྲད་པ།  གཤོར།  དངུལ།  འབྲང།  མངོན།  འདམ་ལྟ་བུ་ཞན་པའི་ཞན་པ་དང།  དེ་བཞིན་དུ་སྔོན་རྗེས་གཉིས་ཕོ་དང།  མིང་གཞི་མོ་ཡིག་འཕྲད་པ།   བརྗོད།  བཞག་ལྟ་བུ་དྲག་པའི་ཞན་པ་དང་།  སྔོན་རྗེས་མིང་གཞི་གསུམ་ལས།  མོ་ཡིག་གཉིས་དང།  ཕོ་ཡིག་གཅིག་ཙམ་འཕྲད་པ།  མཁས་བཞོན་ལྟ་བུ་ཞན་པའི་དྲག་པ་དང།  མ་ནིང་འ་ཡིག་གཅིག་པུ་བཀའ་ལྟ་བུ་སྔོན་འཇུག་མིང་གཞི་གཉིས་ཀ་ཕོ་དང་འཕྲད་ན་དྲག་པ་དང།   མངའ་ལྟ་བུ་མོ་དང་འཕྲད་ན་ཞནར་པར་འགྱུར་བའི་ཕྱིར་འགྱུར་བ་མ་ནིང་དང།   བཟའ་ལྟ་བུ་ཕོ་མོ་གཉིས་ཀ་དང་འཕྲད་ན་མ་ནིང་མཚན་གཉིས་དང།  འཆའ་ལྟ་བུ་བུ་ཕོ་མོ་གང་དུ་ཡང་མ་འཕྲད་པ་དང།  མ་ནིང་ནང་འཕྲད་པའི་ཚེ་མ་ནིང་མཚན་མེད་དུ་འགྱུར་ཞེས་འ་ཡིག་གཅིག་པུ་གྲོགས་ཀྱི་དབང་གིས་གསུམ་དུ་དབྱེ་བར་བཞེད་དོ།  །སྡེ་དགེ་སི་ཏུ་པཎ་ཆེན་གྱིས།   ག་ད་བ་ས་བཞི་ཕོ།  ང་མ་འ་གསུམ་མོ།   ན་ར་ལ་གསུམ་མ་ནིང་དུ་བཞེད་ལ།  དེ་ཡང་རྗེས་འཇུག་ཕོ་ག་ཡིག་གི་མཐར་ཡང་འཇུག་ཞུགས་པ་ནི་སྐྱེས་བུ་རབ།  བ་ཡིག་གི་མཐར་ཡང་འཇུག་ཞུགས་པ་ནི་སྐྱེས་བུ་འབྲིང།   ག་བ་གཉིས་ཀྱི་མཐར་ཡང་འཇུག་མ་ཞུགས་པ་དང།  ས་ད་ཙམ་གྱི་མཐའ་རྟེན་ཅན་ནི་སྐྱེས་བུ་ཐ་མ་དང།  ང་མ་གཉིས་ཀྱི་མཐར་ཡང་འཇུག་ཞུགས་པ་ནི་མོ་ཙམ་དང།  དེ་གཉིས་ཀྱི་མཐར་ཡང་འཇུག་མ་ཞུགས་པ་དང་འ་ཡིག་
963.	གི་མཐའ་རྟེན་ཅན་ནི་ཤིན་ཏུ་མོ་དང།  མ་ནིང་ན་ར་ལ་གསུམ་ནི་མིང་གཞི་ཕོའམ་དྲག་པ་དང་ཕྲད་པ་དཔེར་ན།  བསྟནད།  བསྐོརད།  རྩལད།  ལྟ་བུ་ཡང་འཇུག་ཡོད་པའམ་ཡང་ན། རྐུན ་བསྟན། བཙལ་ལྟ་བུ་ཡང་འཇུག་མེད་ཀྱང་བུད་སྟེ་དྲག་པར་འགྱུར་ཞིང་།  མིང་གཞི་མོ་ཞན་པ་དང་ཕྲད་པ་དཔེར་ན། འགྲན།  འགོར།  འགུལ་ལྟ་བུའི་སྐབས་སུ་ཞན་པར་འགྱུར་བའི་ཕྱིར་འགྱུར་བ་མ་ནིང་དང།  མིང་གཞི་ཞན་ཞིང་ཡང་འཇུག་དྲག་པའི་བར་དུ་ཆུད་པ་དཔེར་ན་འཛིནད།  འགྱུརད།  རོལད་ལྟ་བུ་དྲག་ཞན་གཉིས་ཀ་འཕྲད་པའི་ཚེ་དྲག་ཞན་གཉིས་ཀ་ཅན་དུ་འགྱུར་བའི་ཚེ་མཚན་གཉིས་མ་ནིང་དང།  མིང་གཞི་དྲག་ཞན་གཉིས་ཀ་དང་མ་འཕྲད་པར་མ་ནིང་གི་ཡི་གེ་ནང་དུ་འཕྲད་པ་དཔེར་ན་ཕྱིནད།  ཐརད།  འཕྲུལད་ལྟ་བུ་ཡང་འཇུག་ཡོད་པའམ་ཡང་ན་མཐུན།  འཐོར།  འཁྲུལ་ལྟ་བུ་ཡང་འཇུག་མེད་ཀྱང་རུང་སྟེ་དྲག་ཞན་གང་དུའང་མིའགྱུར་བའི་ཕྱིར་མཚན་མེད་མ་ནིང་ངོ་ཞེས་ངོ་བོའི་སྒོ་ནས་མ་ཡིན་པར་མིང་གཞི་དང་ཡང་འཇུག་གི་དབང་གིས་ཕོ་མོ་མ་ནིང་གསུམ་དུ་ཕྱེ་བར་བཞེད་དོ།  །དེ་དག་ནི་སྒྲའི་འཇུག་ཚུལ་ཡིན་ནོ།  །གཉིས་པ་མཐའ་དཔྱད་པ་ལ།  འགྲེལ་བྱེད་སྔ་མ་ཕལ་ཆེར་གྱིས།  སྔ་མ་སྔོན་འཇུག་སྔ་བཞིན་སྦྱར་ཞེས་པའི་དོན།  སྔོན་འཇུག་ལྟར་རྗེས་འཇུག་ཕོོ་ཡིག་ཀྱང་དུས་འདས་པ་དང་གཞན་བསྒྲུབ་པའི་ཕྱིར་དུ་འཇུག་པ་དང།  དེ་བཞིན་དུ་རྗེས་འཇུག་མ་ནིང་གིས་བདག་གཞན་གཉིས་དང་ད་ལྟ་བ་དང།  
964.	མོ་ཡིག་གིས་བདག་དང་ད་ལྟ་བ་དང་མ་འོངས་པ་ལ་འཇུག་པ་སོགས།  ཕོ་ནི་འདས་དང་གཞན་བསྒྲུབ་ཕྱིར་ཞེས་སོགས་ཇི་ལྟ་བ་བཞིན་དུ་འཇུག་ཚུལ་མཚུངས་པར་འདོད་མོད།  དེ་ནི་མི་འཐད་དེ།  ཕོ་ནི་འདས་དང་གཞན་བསྒྲུབ་ཕྱིར་ཞེས་སོགས་ནི།  སྔོན་འཇུག་གི་ཚུལ་ལ།  གང་ལ་འཇུག    གང་གིས་འཇུག   ཇི་ལྟར་འཇུག།   ཅིིའི་ཕྱིར་འཇུག་པའི་ས་བཅདབཞི་ཡོད་པས་བཞི་བ་ཅིའི་ཕྱིར་འཇུག་པ་བཤད་པའི་སྐབས་ཡིན་ཞིང།   སྔ་མ་སྔོན་འཇུག་ལྔ་བཞིན་སྦྱར་ཞེས་པ་ནི་རྗེས་འཇུག་ལ་ཡང་གོང་སྨོས་ལྟར་ས་བཅད་བཞི་ཡོད་པའི་ནང་ནས་ས་བཅད་གསུམ་པ་ཇི་ལྟར་འཇུག་པ་བཤད་པའི་སྐབས་ཡིན་པས་སྐབས་དོན་མ་འབྲེལ་བའི་སྐྱོན་ཡོད་པའི་ཕྱིར།  འོ་ན་དེའི་དོན་གང་ཞེ་ན་སྤྱིར་བརྗོད་བྱ་སྟོན་སྐབས་སྔོན་འཇུག་ལས་རྗེས་འཇུག་གི་ནུས་པ་གཙོ་ཆེ་བས་ནི་མ་ནིང་ཡིན་ནོ་ཞེས་པ་ནི་འདིར་ཤེས་པར་བྱ་བའི་གནད་དམ་པ་ཡིན་ཞིང།  ཁྱད་པར་དུ་རྗེས་འཇུག་རྣམས་སྔོན་འཇུག་ལ་ལྟོས་ནས་བདག་གཞན་དང་དུས་གསུམ་ཅི་རིགས་པ་སྟོན་པར་འགྱུར་བ་དང།  དེ་བཞིན་དུ་མིང་མཐའ་ཕྱི་མ་འདྲེན་པའི་ཚེ་ནའང་ཕྱི་མའི་བརྗོད་བྱ་ཅི་རིགས་ལ་ལྟོས་པར་འགྱུར་བའི་ཕྱིར།  དེས་ན་རྗེས་འཇུག་རྣམས་བརྗོད་བྱ་སྟོན་པ་ལ་རང་དབང་མི་བཙན་པར་སྔོན་འཇུག་དང་མིང་མཐའ་ལ་ལྟོས་ནས་འགྱུར་འགྲོའོ་ཞེས་སྟོན་པའི་ཆེད་དུ།  རྩ་བར།  སྔ་མ་གང་ལྟར་འགྱུར་བ་དང།  །ཕྱི་མ་གང་ལྟར་འགྱུར་བའོ།  །ཞེས་འགྱུར་ཞེས་པའི་ཚིག་ལན་གཉིས་སྨོས་པའི་ཚིག་གི་ནུས་
965.	པས་ལེགས་པར་ཐོན་ནོ།  །དམིགས་བསལ་སྔོན་འཇུག་ལས་རྗེས་འཇུག་གི་ནུས་པ་གཙོ་བ།  དཔེར་ན་བུམ་པ་ཆུས་བཀང་ལྟ་བུ་སྔོན་འཇུག་གི་ནུས་པ་གཙོ་བ།  དཔེར་ན་བུམ་པ་ཆུས་བཀང་ལྟ་བུ་སྔོན་འཇུག་གི་དབང་གིས་འདས་ཚིག་ཏུ་གྲུབ་པ་ལྟ་བུ་ཡིན་པའི་ཕྱིར།  དེས་ན་ས་ཡིག་གི་རྗེས་འཇུག་དང་ས་ད་གཉིས་ཀྱི་ཡང་འཇུག་གིས་འདས་པ་སྟོན་པ་དཔེར་ན།  བྱས།  གྲགས་ཟིནད།   ཚརད།   བསལད་ལྟ་བུ་དང།  འ་ཡིག་གིས་མ་འོངས་པའི་ཁྱད་པར་ཙམ་སྟོན་པ་མ་འགྲོའ་ཞིག་མ་འཕྱའ་ཞིག་ལྟ་བུ་འགའ་ཙམ་མ་གཏོགས་རྗེས་འཇུག་གཞན་རྣམས་རང་སྟོབས་ཀྱིས་གང་ཡང་སྟོན་མི་ནུས་པའི་ཕྱིར་རོ།།  གཞན་ཡང།  ཕོ་ནི་འདས་དང་གཞན་བསྒྲུབ་ཕྱིར།  །ཞེས་པ་ལྟར་རྗེས་འཇུག་གི་ཕོ་ཡིག་ག་བ་ད་ས་རྣམས་ཀྱང་དུས་འདས་པ་དང་གཞན་བསྒྲུབ་པའི་ཕྱིར་འཇུག་པར་འདོད་པ་དག་ཀྱང་མི་འཐད་དེ།  ས་ཡིག་གི་མཐའ་རྟེན་ཅན་གྱི་གཞན་བསྒྲུབ་པའི་དཔེར་བརྗོད་དུ།  གདགས་བྱའི་མིང།  གཟུགས་བྱའི་རྒྱལ་མཚན་ལྟ་བུ་དམིགས་བསལ་ཅན་ཁ་ཤས་མ་གཏོགས་དཔེར་བརྗོད་གཞན་རྙེད་དཀའ་བའི་ཕྱིར།  ཁ་ཅིག་གིས་འདི་ལ།  རྟོགས་བྱ།  ཤེས་བྱ།  བརྟས་བྱ་སོགས་བཀོད་པ་ཡང་མི་འཐད་དེ།  དེ་དག་མིང་རྐྱང་ཡིན་པས་སྐབས་འདིའི་དཔེར་བརྗོད་དུ་མི་རིགས་པའི་ཕྱིར།  གསུམ་པ་རང་ལུགས་བཞག་པ་ལ།  མཁས་པ་གང་གི་རྗེས་སུ་འབྲངས་
966.	ཚུལ།  ཡིག་གཟུགས་མི་འདྲ་བ་ཐོབ་ཚུལ།  ཡང་འཇུག་བྱེ་བྲག་ཏུ་བཤད་པའོ།  །དང་པོ་ནི།  སྤྱིར་མཁས་པ་དེ་དག་གིས་རྗེས་འཇུག་ལ་ཕོ་མོ་མ་ནིང་གསུམ་དུ་ཕྱེ་བའི་རྒྱུ་མཚན་གོང་དུ་བཤད་པ་ལྟར་ཁོང་དུ་ཆུད་པར་བྱས་ནས་རྒྱུ་མཚན་དེ་དག་གི་སྒོ་ནས་གང་ཁས་བླངས་ཀྱང་མི་རུང་བ་མེད་མོད།   འོན་ཀྱང་སི་ཏུ་པཎ་ཆེན་བསྟན་པའི་ཉིན་བྱེད་གཙུག་ལག་ཆོས་ཀྱི་སྣང་བ་ནི་གནས་ལྔ་རིག་པའི་པཎྜི་ཏ་ཆེན་པོར་སོང་གཤིས་དེའི་གསུང་བཤད་རྣམས་ཀྱང་བརྗོད་བྱ་བརླིང་ཞིང་རྗོད་བྱེད་སྒྲ་དག་པ་དང།  རྒྱན་གྱིས་སྤུད་པར་ཤ་སྟག་ཏུ་སྣང་ཞིང།  ཁྱད་པར་དུ་སུམ་རྟགས་ཀྱི་བཤད་པ་འདིར་སྒྲ་གཞུང་དང་བསྟུན་ཏེ་འགྲེལ་བྱེད་སྔ་མ་རྣམས་ཀྱི་དགོངས་པ་ལུང་རིགས་ཀྱིས་སུན་ཕྱུང་བར་བྱས་ཏེ་དཀའ་ས་ལ་རྒྱས་བཤད་མཛད་འདུག་པས་ཡིད་ཀྱི་བརྟན་པ་འཕྲོག་སྟེ་རེ་ཞིག་དེའི་བཞེད་པ་ལྟར་འདོད་དོ།  །གཉིས་པ།  ཡི་གེ་ཇི་ལྟར་ཐོབ་པའི་ཚུལ་ནི། བསྒྲུབ།  བསྒྲུབས། སྒྲུབ།  འགྲུབ།  གྲུབ་ལྟ་བུ་རྣམས་ཡུལ་གང་ལ་དུས་ནམ་གྱི་ཚེ་ཅི་ལྟར་འཐོབ་ཅེ་ན།  དང་པོ་ནི།  བསྒྲུབ་བྱ་ཞེས་པ་ལྟ་བུ་བྱ་ཚིག་དང།  བསྒྲུབ་པའི་ཆེད་ལྟ་བུ་དགོས་ཆེད་དང།  གཉིས་པ་ནི།  བསྒྲབས་ཟིན་ལྟ་བུ་དུས་འདས་པ་དང།  གསུམ་པ་ནི།  སྒྲུབ་པར་བྱེད་ལྟ་བུ་བྱེད་ཚིག་དང་སྒྲུབ་བཞིན་པ་ལྟ་བུ་ད་ལྟ་བ་དང།  བཞི་བ་ནི།  འགྲུབ་པར་འགྱུར་ལྟ་བུ་མ་འོངས་པ་དང།  ལྔ་བ་ནི་གྲུབ་སོང་
967.	ལྟ་བུ་འདས་པ་ལ་འཇུག་པ་སོགས་ལ་འཁྲུལ་གཞི་མེད་མོད།  འོན་ཀྱང་ཞིབ་ཏུ་ཤེས་པར་འདོད་ན།  བྱེད་པ་པོ་གཞན་དང་དངོས་སུ་འབྲེལ་བ་ཡིན་ན།  འགྲུབ།  འགག།  འགྱུར་།  འདུ་སོགས་ཐོབ་ཅིང།   བྱེད་པ་པོ་གཞན་དང་དངོས་སུ་འབྲེལ་བ་ཡིན་ན།  བསྒྲུབ།  དགག  བསྒྱུར།  བསྡུ་ལྟ་བུ་སྡེབ་སྦྱོར་གཞན་ཐོབ་པའི་ཚུལ་ཡང་ཤེས་པར་བྱའོ།  །འདིར་བྱེད་པ་པོ་གཞན་དང་དངོས་སུ་འབྲེལ་མ་འབྲེལ་ཞེས་སྨོས་པ་ནི།  ལས་གང་ཞིག་བྱེད་པ་པོ་གཞན་གྱིས་དངོས་སུ་སྒྲུབ་པར་བྱེད་པ་དཔེར་ན་གསེར་འགྱུར་རྩི་ཡིས་ལྕགས་གསེར་དུ་བསྒྱུར་བ་ལྟ་བུ་སྟེ།  འདི་ལ་བསྒྱུར་བར་བྱ།  བསྒྱུར་བའི་ཆེད་དང།  འཁོར་བསྒྱུར་ལྟ་བུ་ཆོས་རང་གི་ངོ་བོར་གྲུབ་པའི་མིང་ལྟ་བུ་བས་འཕུལ་བའི་ས་མགོ་ཅན་དང།  སྒྱུར་བར་བྱེད།  སྒྱུར་བཞིན་པ།  བསྒྱུརད་ཟིན།  བསྒྱུར་བར་འགྱུར་ལྟ་བུ་ས་མགོ་ཅན་ཐོབ་ལ།  ལས་གང་ཞིག་བྱེད་པ་པོ་གཞན་དངོས་སུ་མེད་པར་རང་གིས་ངང་གིས་འགྲུབ་པར་སྣང་བ་ལྟ་བུ་དཔེར་ན་སྐྱེས་བུ་ཞིག་གི་མདུན་དུ་ལྕགས་གོང་གློ་བུར་དུ་རང་དགར་གསེར་དུ་གྱུར་པའི་ཚེ་གསེར་དུའགྱུར་བྱའི་ལྕགས།  གྱུརད་ཟིན།  འགྱུར་བཞིན་པ།  འགྱུར་བར་གྱུར་ལྟ་བུ་ས་མགོ་མི་ཐོབ་ཅིང།   དེ་བཞིན་དུ་སྐྱེས་བུའི་རྩོལ་བ་ལ་དངོས་སུ་ལྟོས་པ་རྒྱས་བཤད་
968.	ལས་མདོར་བསྟན་དུ་བསྡུ་བའི་ཚེ།  བསྡུ་བར་བྱ།  བསྡུ་བའི་ཆེད།  བསྡུ་བའི་ངོ་བོ་མིང་རྐྱང་དང།  སྡུད་པར་བྱེད།  སྡུད་བཞིན་པ།  སྡུད་འགྱུར།  བསྡུས་ཟིན་ལྟ་བུ་ས་མགོ་ཅན་དང།  བྱེད་པ་པོ་དངོས་སུ་མེད་པར་རང་བཞིན་གྱིས་འདུ་བ་བུང་བ་ཚང་ལ་འདུ་བའི་ཚེ་བུང་བ་འདུ་བར་བྱ་བའི་གནས།  བུང་བ་འདུ་བར་བྱེད།  བུང་བ་འདུས་སོང་ལྟ་བུ་ཡིག་གཟུགས་གཞན་ཐོབ་པས་དེས་མཚོན་གཞན་རྣམས་རྒྱ་ཆེར་སྤེལ་ཏེ་ཤེས་པར་བྱའོ།  །ཡང་བྱེད་པ་པོ་གཞན་དང་དངོས་སུ་འབྲེལ་ཡང་ཐོར་བུ་ཕྱོགས་གཅིག་ཏུ་སྡུད་པའི་ཚེ།  བཏུ་བྱ།  སྡུད་བྱེད། བཏུས་ཟིན་ལྟ་བུ་ཡིག་གཟུགས་གཞན་དང་སྐབས་འགར་ཤིང་ལྟ་བུ་ལ་མཚོན་ན།  འཐུ་མཁན།  འཐུ་བྱེད་ལྟ་བུ་ཡང་ཐོབ་པས་ཞིབ་ཏུ་ཤེས་པར་བྱ་བ་མང་ཡང་ཉེར་མཁོ་འགའ་ཞིག་རེའུ་མིག་ཏུ་དགོད་པར་བྱ་ཞིང་མཐའ་དག་ཡི་གེར་བྲིར་མི་ལང་བས་རིག་པས་རྗེས་སུ་དཔག་པར་བྱའོ།།
969.	
བྱ་ར	ཆོས་བསྐུལ་སོགས	མྱུ་གུ་སོགས	དཔོན་གཡོག་སོགས	སྣུམ་སོགས	ཆོས་འཁོར་སོགས
བྱ་བྱེད་ལས་གསུམ་གྱི་ལས་བདག་གཞན་གཉིས་ཀྱི་གཞན་དུས་གསུམ་གྱི་མ་འོངས་པ།	བསྐུལ་བྱ	བསྐྲུན་བྱ	བསྐོ་བྱ	བསྐུ་བྱ	བསྐོར་བྱ
བྱ་བྱེད་ལས་གསུམ་གྱི་བྱེད་པ་བདག་གཞན་གཉིས་ཀྱི་བདག་དུས་གསུམ་གྱི་ད་ལྟ་བ།	སྐུལ་བྱེད	སྐྲུན་བྱེད	སྐོ་བྱེད	སྐུད་བྱེད	སྐོར་བྱེད
བྱས་ཟིན་འདས་པ།	བསྐུལད་ཟིན	བསྐྲུནད་ཟིན	བསྐོས་ཟིན	སྐུས་ཟིན	བསྐོརད་ཟིན
སྐུལ་ཚིག་མ་འོངས་པ།	སྐུལད་ཅིག	སྐྲུནད་ཅིག	སྐོས་ཤིག	སྐུས་ཤིག	སྐོརད་ཅིག
བྱ་ར།  	གཞན་ནོར་སོགས།	ཁྲོན་པ་སོགས	ཆོས་སོགས	རྩིག་པ་སོགས།	དགྲ་དང་འཁོར་བ
བྱ་བྱེད་ལས་གསུམ་གྱི་ལས་བདག་གཞན་གཉིས་ཀྱི་གཞན་དུས་གྱི་མ་འོངས་པ།	བརྐུ་བྱ	བརྐོ་བྱ	བསྒྱུར་བྱ	བསྒྱེལ་བྱ	བསྒྲལ་བྱ
བྱ་བྱེད་ལས་གསུམ་གྱི་བྱེད་པ་བདག་གཞན་གཉིས་ཀྱི་བདག་དུས་གསུམ་གྱི་ད་ལྟ་བ	རྐུ་བྱེད	རྐོ་བྱེད	སྒྱུར་བྱེད	སྒྱེལ་བྱེད	སྒྲོལ་བྱེད
བྱས་ཟིན་འདས་པ།	བརྐུས་ཟིན	བརྐོས་ཟིན	བསྒྱུརད་ཟིན	བསྒྱེལད་ཟིན	བསྒྲལད་ཟིན
སྐུལ་ཚིག་མ་འོངས་པ།	རྐུས་ཤིག	རྐོས་ཤིག	སྒྱུརད་ཅིག།	སྒྱེལད་ཅིག	སྒྲོལད་ཅིག
བྱ་ར	ཕྲེང་བ་སོགས	དགེ་རྩ་སོགས	མདོ་སྡེ་སོགས	ཡན་ལག་སོགས	ཐུགས་དམ་སོགས
བྱ་བྱེད་གསུམ་གྱི་ལས་གཞན་གཉིས་ཀྱི་གཞན་དུས་གྱི་མ་འོངས་པ།	བརྒྱུ་བྱ	བསྔོ་བྱ	བཀླག་བྱ	བརྐྱང་བྱ	བསྐང་བྱ
བྱ་བྱེད་ལས་གསུམ་གྱི་བྱེད་པ་བདག་གཞན་གཉིས་ཀྱི་བདག་དུས་གསུམ་གྱི་ད་ལྟ་བ། 	རྒྱུད་བྱེད	སྔོ་བྱེད	ཀློག་བྱེད	རྐྱོང་བྱེད	སྐོང་བྱེད
བྱས་ཟིན་འདས་པ།	བརྒྱུས་ཟིན	བསྔོས་ཟིན	བཀླགས་ཟིན	བརྐྱངས་ཟིན	བསྐངས་ཟིན
སྐུལ་ཚིག  མ་འོངས་པ	རྒྱུས་ཤིག	སྔོས་ཤིག	ཀློགས་ཤིག	རྐྱོངས་ཤིག	སྐོངས་ཤིག
བྱ་ར།	དྲིན་གྱིས	ཆུ་སོགས	ཡན་ལག	ཉེས་པ་སོགས	ཚེ་སྒྲུབ་སོགས
བྱ་བའི་ཡུལ་ལམ་ལས་མ་འོངས་པ	བསྐྱང་བྱ 	བསྐམ་བྱ	བསྐུམ་བྱ	བསྐྱབ་བྱ	བསྒྲུབ་བྱ
བྱེད་པ་ད་ལྟ་བ	སྐྱོང་བྱེད	སྐེམ་བྱེད	སྐུམ་བྱེད	སྐྱོབ་བྱེད	སྒྲུབ་བྱེད
བྱས་ཟིན་འདས་པ	བསྐྱངས་ཟིན	བསྐམས་ཟིན	བསྐུམས་ཟིན	བསྐྱབས་ཤིག	བསྒྲུབས་ཟིན
སྐུལ་ཚིག་མ་འོངས་པ།	སྐྱོངས་ཤིག།	སྐོམས་ཤིག	སྐུམས་ཤིག	སྐྱོབས་ཤིག	སྒྲུབས་ཤིག
བྱ་ར	གྲསང་དང་ཕྲེང་བ་སོགས	རྒྱལ་མཚན	ཟན་སོགས	འོད་སོགས	བཙས་མ་སོགས
བྱ་བའི་ཡུལ་ལམ་ལས་མ་འོངས་པ	བསྒྲང་བྱ	བསྒྲེང་བྱ	བསྒང་བྱ	བསྒྲིབ་བྱ	བརྔ་བྱ
བྱེད་པ་ད་ལྟ་བ	སྒྲོང་བྱེད	སྒྲེང་བྱེད	སྒོང་བྱེད	སྒྲིབ་བྱེད	རྔ་བྱེད
བྱས་ཟིན་འདས་པ	བསྒྲངས་ཟིན	བསྒྲེངས་ཟིན	བསྒངས་ཟིན	བསྒྲིབས་ཟིན	བརྔས་ཟིན
སྐུལ་ཚིག་མ་འོངས་པ	སྒྲེངས་ཤིག	སྒྲེངས་ཤིག	སྒོངས་ཤིག	སྒྲིབས་ཤིག	རྔོས་ཤིག
བྱ་ར	གཞན་སྒྱུ་ཐབས་ཀྱིས་བྲིད་པ	ངག་གིས་	མི་གིས་	བཤེས་གཉེན	ནང་དུ་མཐའ་ནས
བྱ་བའི་ཡུལ་ལམ་ལས་མ་འོངས་པ་	བརྔོད་བྱ	བརྗོད་བྱ	བལྟ་བྱ	བསྟེན་བྱ	བསྡུ་བྱ
བྱེད་པ ད་ལྟ་བ	རྔོད་བྱེད	རྗོད་བྱེད	ལྟ་བྱེད	སྟེན་བྱེད	སྡུད་བྱེད
བྱས་ཟིན་  འདས་པ	བརྔོད་ཚར	བརྗོད་ཟིན	བལྟས་ཟིན	བསྟེན་ཟིན	བསྡུས་ཟིན
སྐུལ་ཚིག་མ་འོངས་པ	རྔོད་ཅིག	རྗོད་ཅིག	ལྟོས་ཤིག	སྟེནད་ཅིག	སྡུས་ཤིག
བྱ་ར	ནོར་སོགས	གྲངས་ཀྱིས	སྔགས་སོགས	དྲི་མ་སོགས	ཕྱོགས་གཅིག་ཏུ
བྱ་བའི་ཡུལ་ལམ་ལས་མ་འོངས་པ	བཙལ་བྱ	བརྩི་བྱ	བཟླ་བྱ	བསལ་བྱ	བསྲེ་བྱ
བྱེད་པ ་ད་ལྟ་བ	འཚོལ་བྱེད་	རྩི་བྱེད	ཟློ་བྱེད	སེལ་བྱེད	སྲེ་བྱེད
བྱས་ཟིན་འདས་པ	བཙལ་ཟིན	བརྩིས་ཚར	བཟླས་ཟིན	བསལད་ཟིན	བསྲེས་ཟིན
སྐུལ་ཚིག་མ་འོངས་པ	ཚོལད་ཅིག	རྩིས་ཤིག	ཟློས་ཤིག	སོལད་ཅིག	སྲེས་ཤིག
བྱ་ར	ཉི་མ་སོགས་དྲོད་ཀྱིས	རྗེས་ལ	དམ་ཚིག་དང་དྲིལ་བུ	གྲལ་དུ	ཏིང་ངེ་འཛིན
བྱ་བའི་ཡུལ་ལམ་ལས་མ་འོངས་པ	བསྲོ་བྱ	བསྒུག་བྱ	བསྒྲག་བྱ	བསྒྲིག་བྱ	བསྒོོམ་བྱ
བྱེད་པ་ད་ལྟ་བ	སྲོ་བྱེད	སྒུག་བྱེད	སྒྲོག་བྱེད	སྒྲིག་བྱེད	སྒོམ་བྱེད
བྱས་ཟིན  འདས་པ	བསྲོས་ཟིིན	བསྒུགས་ཟིན	བསྒྲགས་ཟིན	བསྒྲིགས་ཟིན	བསྒོམས་ཟིན
སྐུལ་ཚིག་མ་འོངས་པ	སྲོས་ཤིག	སྒུགས་ཤིག	སྒྲོགས་ཤིག་	སྒྲིགས་ཤིག	སྒོོམས་ཤིག
བྱ་ར	བློ་དང་སྐུད་པ་སོགས	རྟ་སོགས	ཡིད་དང་ལུས་ལ	ཞགས་པ་སོགས	ཞབས་ཀྱིས
བྱ་བའི་ཡུལ་ལམ་ལས་མ་འོངས་པ	བསྒྲིམ་བྱ	བརྒྱུག་བྱ	བཅང་བྱ	བཅིང་བྱ་	བཅག་བྱ
བྱེད་པ་ད་ལྟ་བ	སྒྲིམ་བྱེད	རྒྱུག་བྱེད	འཆང་བྱེད	འཆིང་བྱེད	འཆག་བྱེད་
བྱས་ཟིན་འདས་པ	བསྒྲིམས་ཟིན	བརྒྱུགས་ཟིན་	བཅངས་ཟིན	བཅིངས་པ	བཅགས་ཟིན
སྐུལ་ཚིག་མ་འོངས་པ	སྒྲིམས་ཤིག	རྒྱུགས་ཤིག	ཆོངས་ཤིག	ཆིངས་ཤིག	ཆོགས་ཤིག
བྱ་ར	གནས་སུ	ཐགས་དང་ཕྱེ་མར	སྤུ་སོགས	ཐུང་ངུར་བྱས་པ	རྔ་སོགས
བྱ་བའི་ཡུལ་ལམ་ལས་མ་འོངས་པ	བསྙེག་བྱ	བཏག་བྱ	བཏོག་བྱ	བསྟུང་བྱ	བརྡུང་བྱ
བྱེད་པ་ད་ལྟ་བ	སྙེག་བྱེད	འཐག་བྱེད་	འཐོག་བྱེད	སྟུང་བྱེད	རྡུང་བྱེད
བྱས་ཟིན་འདས་པ	བསྙེགས་ཟིན	བཏགས་ཟིན	བཏོགས་ཟིན	བསྟུངས་ཟིན	བརྡུངས་ཟིན
སྐུལ་ཚིག་མ་འོངས་པ	སྙོགས་ཤིག	ཐོགས་ཤིག	ཐོགས་ཤིག	སྟུངས་ཤིག	རྡུངས་ཤིག
བྱ་ར	གནས་སུ	ཕན་ཚུན་སོགས	ཐལ་མོ་སོགས	མཉམ་དུ	ལྕགས་སྒྲོག་སོགས
བྱ་བའི་ཡུལ་ལམ་ལས་མ་འོངས་པ	དྲང་བྱ	བསྡོང་བྱ	བརྡབ་བྱ	བསྡེབ་བྱ	བསྡམ་བྱ
བྱེད་པ་ད་ལྟ་བ	འདྲེན་བྱེད	སྡོང་བྱེད	རྡེབ་བྱེད	སྡེབ་བྱེད	སྡོམ་བྱེད
བྱས་ཟིན་འདས་པ	དྲངས་ཟིན	བསྡོངས་ཟིན	བརྡབས་ཟིན	བསྡེབས་ཟིན	བསྡམས་ཟིན
སྐུལ་ཚིག་  མ་འོངས་པ	དྲོངས་ཤིག	སྡོངས་ཤིག	རྡོབས་ཤིག	སྡེབས་ཤིག	སྡོམས་ཤིག
བྱ་ར	ཕྱོགས་གཅིག་ཏུ	དྲི་དང་ཕྱག་ཏུ	བསྟན་བཅོས་སོགས	ཕྱོགས་གཅིག་ཏུ	གཅུག་ལག་ཁང
བྱ་བའི་ཡུལ་ལམ་ལས་མ་འོངས་པ	བསྡོམ་བྱ	བསྣམ་བྱ	བརྩམ་བྱ	བཟླུམ་བྱ	བརྩིག་བྱ
བྱེད་པ་ ད་ལྟ་བ	སྡོམ་བྱེད	སྣོམ་བྱེད	རྩོམ་བྱེད	ཟླུམ་བྱེད	རྩིག་བྱེད
བྱས་ཟིན་འདས་པ	བསྡོམས་ཟིན	བསྣམས་ཟིན	བརྩམས་ཟིན	བཟླུམས་ཟིན	བརྩིགས་ཟིན
སྐུལ་ཚིག་  མ་འོངས་པ	སྡོམས་ཤིག	སྣོམས་ཤིག	རྩོམས་ཤིག	ཟླུམས་ཤིག	རྩིགས་ཤིག
བྱ་ར	ནང་དུ	ནོར་སོགས	མགྲོན་པོ་སོགས	བྱིན་གྱིས	ཡོན་ཏན
བྱ་བའི་ཡུལ་ལམ་ལས་མ་འོངས་པ	བཙང་བྱ	བཙོང་བྱ	བརྫང་བྱ	བརླབ་བྱ	བསླབ་བྱ
བྱེད་པ་ད་ལྟ་བ	འཚང་བྱེད	འཚོང་བྱེད	རྫོང་བྱེད	རློབ་བྱེད	སློབ་བྱེད
བྱས་ཟིན་འདས་པ	བཙངས་ཟིན	བཙོངས་ཟིན	བརྫངས་ཟིན	བརླབས་ཟིན	བསླབས་ཟིན
སྐུལ་ཚིག་མ་འོངས་པ	ཚངས་ཤིག་	ཚོངས་ཤིག	རྫོངས་ཤིག	རློབས་ཤིག	སློབས་ཤིག
བྱ་ར	མཆོད་པ་སོགས་	ཡིད་ཀྱིས	མེ་དང་ཉི་མས	དྲང་བོར	ཚེ་སོགས་རིང་དུ་
བྱ་བའི་ཡུལ་ལམ་ལས་མ་འོངས་པ	བཤམ་བྱ	བསམ་བྱ	བསྲེག་བྱ	བསྲང་བྱ	བསྲིང་བྱ
བྱེད་པ་ད་ལྟ་བ	ཤོམ་བྱེད	སེམས་བྱེད	སྲེག་བྱེད	སྲོང་བྱེད	སྲེང་བྱེད
བྱས་ཟིན་འདས་པ	བཤམས་ཟིན	བསམས་ཟིན	བསྲེགས་ཟིན	བསྲངས་ཟིན	བསྲིངས་ཟིན
སྐུལ་ཚིག་་མ་འོངས་པ	ཤོམས་ཤིག	སོམས་ཤིག	སྲེགས་ཤིག	སྲོངས་ཤིག	སྲིངས་ཤིག
བྱ་ར	ཚད་ཀྱིས	སྲོག་ཆགས	ལག་པས	དར་དཀར་སོགས་ཀྱིས	གནས་སུ
བྱ་བའི་ཡུལ་ལམ་ལས་མ་འོངས་པ	གཞལ་བྱ	གསད་བྱ	གཟུང་བྱ	གཡབ་བྱ	དགོད་བྱ
བྱེད་པ་ ད་ལྟ་བ	འཇལ་བྱེད	གསོད་བྱེད	འཛིན་བྱེད	གཡོབ་བྱེད་	འགོད་བྱེད
བྱས་ཟིན་འདས་པ	བཅལད་ཟིན	བསད་ཟིན	བཟུང་སོང	གཡབ་ཟིན	བཀོད་ཟིན
སྐུལ་ཚིག  མ་འོངས་པ	འཇོལད་ཅིག	སོད་ཅིག	ཟུངས་ཤིག	ཡོབས་ཤིག	འཁོད་ཅིག
བྱ་ར	གཞན་གྱི་གྲུབ་མཐའ་སོགས་	བུམ་པ་ཆུས་	མདུད་པ་སོགས་	མཆོད་པ་སོགས	ཤིང་སོགས
བྱ་བའི་ཡུལ་ལམ་ལས་མ་འོངས་པ	དགག་བྱ	དགང་བྱ	དགྲོལ་བྱ	དབུལ་བྱ	གཅད་བྱ
བྱེད་པ་ད་ལྟ་བ	འགོག་བྱེད	འགེངས་བྱེད	འགྲོལ་བྱེད	འབུལ་བྱེད	གཅོད་བྱེད
བྱས་ཟིན་འདས་པ	བཀག་ཟིན་	བཀང་ཟིན	བཀྲོལད་ཟིན	ཕུལ་ཟིན	བཅད་ཟིན
སྐུལ་ཚིག་མ་འོངས་པ	ཁོག་ཅིག	ཁོངས་ཤིག	གྲོལད་ཅིག	ཕུལ་ཅིག	ཆོད་ཅིག
བྱ་ར	སྦྱིན་པ་སོགས	མེ་ཏོག་སོགས	བདུད་སོགས	གནད་སོགས	མ་ཎི་སོགས་
བྱ་བའི་ཡུལ་ལམ་ལས་མ་འོངས་པ	གཏང་བྱ	གཏོར་བྱ	གདུལ་བྱ	གདིང་བྱ	གདོན་བྱ

བྱེད་པ་ད་ལྟ་བ	གཏོང་བྱེད་	འཐོར་བྱེད	འདུལ་བྱེད	འདིང་བྱེད	འདོན་བྱེད
བྱས་ཟིན་འདས་པ	བཏང་ཚར	ཐོརད་ཟིན	བཏུལད་ཟིན	བཏིགས་ཚར	བཏོནད་ཚར
སྐུལ་ཚིག་མ་འོངས་པ	ཐོངས་ཤིག	ཐོརད་ཅིག	ཐུལད་ཅིག	ཏིངས་ཤིག	ཐོནད་ཅིག
བྱ་ར	དམ་སྲི་སོགས	གནས་སུ	རྫ་བུམ་སོགས	ཉོན་མོངས་སོགས	བདུད་དཔུང་སོགས
བྱ་བའི་ཡུལ་ལམ་ལས་མ་འོངས་པ	མནན་བྱ	གཞག་བྱ	གཞིག་བྱ	གཞིལ་བྱ	གཞོམ་བྱ
བྱེད་པ་ད་ལྟ་བ	གནོན་བྱེད	འཇོག་བྱེད	འཇིག་བྱེད	འཇིལ་བྱེད	འཇོམས་བྱེད
བྱས་ཟིན་འདས་པ	མནནད་སོང	བཞག་ཟིན	བཤིགས་སོང	བཅིལད་ཟིན	བཅོམ་ཟིན
སྐུལ་ཚིག་ མ་འོངས་པ	ནོནད་ཅིག	ཞོག་ཅིག	ཞིག་ཅིག	ཅིལད་ཅིག	ཆོམས་ཤིག
བྱ་ར	ནང་དུ་དང་བསྟན་པ་ལ	གཞན་གྱི་ནོར་སོགས	སྒོ་སོགས	དབུགས་སོགས	ལྕགས་ཀྱུ་སོགས
བྱ་བའི་ཡུལ་ལམ་ལས་མ་འོངས་པ	གཞུག་བྱ	དབྲོག་བྱ	དབྱེ་བྱ	དབྱུང་བྱ	དགུག་བྱ
བྱེད་པ་ད་ལྟ་བ	འཇུག་བྱེད	འཕྲོག་བྱེད	འབྱེད་བྱེད	འབྱིན་བྱེད	འགུགས་བྱེད
བྱས་ཟིན་འདས་པ	བཅུག་ཟིན	ཕྲོག་ཟིན	ཕྱེས་ཟིན	ཕྱུང་ཟིན	བཀུགས་ཟིན
སྐུལ་ཚིག  མ་འོངས་པ	ཆུག་ཅིག	ཕྲོགས་ཤིག	ཕྱེ་ཞིག	ཕྱུངས་ཤིག	ཁུག་ཅིག
བྱ་ར	འོག་མས་གོང་དུ	ས་བོན་སོགས	མི་སོགས	མཚོན་སོགས་ཀྱིས	གདམས་ངག་སོགས
བྱ་བའི་ཡུལ་ལམ་ལས་མ་འོངས་པ	གདེག་བྱ	གདབ་བྱ	གདགས་བྱ	དབུག་བྱ	དབོག་བྱ
བྱེད་པ་  ད་ལྟ་བ	འདེགས་བྱེད	འདེབས་བྱེད	འདོགས་བྱེདད	འབིགས་བྱེད	འབོགས་བྱེད
བྱས་ཟིན་འདས་པ	བཏེགས་ཟིན	བཏབ་ཟིན	བཏགས་ཟིན	ཕུག་ཟིན	ཕོག་ཟིན
སྐུལ་ཚིག  མ་འོངས་པ	ཐེགས་ཤིག	ཐོབ་ཤིག	ཐོགས་ཤིག	ཕུག་ཅིག	ཕོག་ཅིག
བྱ་ར	བྱིན་དང་སྨ་སོགས	གདུགས་དང་གུར་སོགས	ཤིང་དང་སྲོལ་སོགས	གཞན་གྱི་གནོད་པ་སོགས	
བྱ་བའི་ཡུལ་ལམ་ལས་མ་འོངས་པ	དབབ་བྱ	དབུབ་བྱ	གཟུག་བྱ	བསྲུང་བྱ	
བྱེད་པ་ད་ལྟ་བ་	འབེབས་བྱེད	འབུབས་བྱེད	འཛུགས་བྱེད	སྲུང་བྱེད	
བྱས་ཟིན་འདས་པ	ཕབ་ཟིན	ཕུབ་ཟིན	བཙུགས་ཟིན	བསྲུངས་ཟིན	
སྐུལ་ཚིག  མ་འོངས་པ	ཕོབ་ཅིག	ཕུབས་ཤིག	ཚུགས་ཤིག	སྲུངས་ཤིག	
					




977.	གསུམ་པ་ཡང་འཇུག་བྱེ་བྲག་ཏུ་བཤད་པ་ལ།  ཡང་འཇུག་བཤད་པ་དང།  མིང་མཐའ་འདྲེན་ཚུལ་གཉིས།  དང་པོ་ནི།  ས་ཡིག་གི་ཡང་འཇུག་དུས་འདས་པ་སྟོན་པ་དཔེར་ན།   བསྒྲགས།  བསྒོམས།  གྲགས་སོགས་མཐའ་ཡས་ཤིང་།   སྐུལ་ཚིག་ལ་པ་དཔེར་ན།  ཡི་གེ་ཀློགས་ཤིག  མེ་ལ་སྲེགས་ཤིག   རྒྱལ་མཚན་ཚུགས་ཤིག  བྱིན་གྱིས་རློབས་ཤིག་སོགས་དང།  སྐུལ་ཚིག་ལ་སྔོན་འཇུག་མི་ཐོབ་པས་བསྟོད་ཅིག། དཔྱོད་ཅིག  དགོངས་ཤིག  བཞེངས་ཤིག་ལྟ་བུ་རྣམས་མིང་རྐྱང་ཡིན་པས་འཁྲུལ་གཞི་མེད་དོ།  །བདག་གམ་བྱེད་པ་ལ་འཇུག་པ།  འགུགས་བྱེད།  འགེངས་བྱེད།  འདེགས་བྱེད།  འདོགས་བྱེད།  འདེབས་བྱེད།   ཁྱིམ་འབུབས་བྱེད།  ཆར་འབེབས་བྱེད་སོགས་དང།  གཞན་ནམ་བྱ་བའི་ཡུལ་ལ་འཇུག་པ།  གདགས་བྱ།   བསྡིགས་བྱ།  གདམས་བྱ།  སྤུངས་བྱ་ལྟ་བུ་ཉུང་ཤོས་ལས་མེད་དམ་སྙམ།   ད་ལྟ་བ་ལ་འཇུག་པ།   འདོགས་བཞིན་པ།  འདེགས་བཞིན་པ།  འདོམས་བཞིན་པ་སོགས་དང།  མ་འོངས་པ་ལ་འཇུག་པ།  འདོམས་པར་འགྱུར།  འབྱོངས་པར་འགྱུར་སོགས་ལྟ་བུ་དང།  ད་ཡིག་གི་ཡང་འཇུག་ནི།  བ་འཕུལ་ཅན་གྱི་འདས་ཚིག་གི་སྐབས་སུ་ན་ར་ལ་གསུམ་གྱི་རྗེས་སུ་ཕལ་ཆེར་ད་དྲག་ཐོབ་པས་ཁྱབ་པ་ཡོད་པས།  དཔེར་ན།  བསྟནད།  བཀརད།  བཅལད།  བརྒྱནད།  བསྟརད།  བསལད་
978.	སོགས་ཤིན་ཏུ་མང་ཞིང།  སྔོན་འཇུག་མེད་པའི་འདས་ཚིག་ལ་འཇུག་པ་ཡང་དཔེར་ན།  ཟིནད།  ཐརད།  སྩལད།  ཕྱིནད།  ཚརད།  སྤྲུལད།   སོགས་དང།  སྐུལ་ཚིག་ལ་འཇུག་པ།  ཉོནད་ཅིག  སོལད་ཅིག།  སྐུརད་ཅིག་སོགས་དང།   བདག་གམ་བྱེད་པ་ལ་འཇུག་པ་དཔེར་ན།  བསྟུནད་བྱེད།  འཛེརད་བྱེད།  གསོལ་བྱེད།  འཕེནད་བྱེད།  འཐོརད་བྱེད།  བཀོལད་བྱེད་ལྟ་བུ་སྔོན་འཇུག་ཅན་དང།  སྔོན་འཇུག་མེད་པ།   སྟོནད་བྱེད།  སྐུརད་བྱེད།  སེལད་བྱེད།  ཉནད་བྱེད།  རོལད་བྱེད་སོགས་དང།  གཞན་ནམ་བྱ་བའི་ཡུལ་ལའཇུག་པ་ནི་མ་མཐོང་ངོ་།   །དེའི་ཕྱིར།  བརྒྱན་ནོ།  །བསྒྱུར་རོ།  །བརྒལ་ལོ་ལྟ་བུ་ནི།  བརྒྱན་པར་བྱའོ།  །བསྒྱུར་བར་བྱའོ།།  བརྒལ་བར་བྱའོ་ཞེས་པའི་བྱ་ཚིག་གི་ཚིག་སྣ་བསྡུས་ཙམ་ཡིན་པས་ཏོ་ཡིག་མི་ཐོབ་ཅིང།  རྒྱན་གྱིས་བརྒྱན་ཏོ།  །ཆོས་བསྒྱུར་ཏོ།  །ཆུ་བརྒལ་ཏོ་ལྟ་བུ་ནི་བྱ་བ་བྱས་ཟིན་འདས་པའི་ཚིག་ཡིན་པའི་རྒྱུ་མཚན་གྱིས་ད་དྲག་ཐོབ་པའི་ཁྱད་པར་ཤེས་དགོས་སོ། །ད་ལྟ་བ་ལ་འཇུག་པ་དཔེར་ན།  འཛིནད་བཞིན་པ།  འཐོརད་བཞིན་པ།   གསོལད་བཞིན་པ་སོགས་སྔར་བཤད་པའི་བྱེད་པ་ལ་འཇུག་པའི་དཔེར་བརྗོད་ཐམས་ཅད་འདི་ལ་སྦྱར་རུང་ངོ་།  །མ་འོངས་པ་ལ་འཇུག་པ་དཔེར་ན།  དཀོནད་པར་འགྱུར།  མཁྱེན་པར་འགྱུར།  ཕྱིནད་པར་འགྱུར་ཞེས་སི་ཏུ་པཎ་ཆེན་གྱིས་འགྲེལ་པར་བྱུང་ཡང་མིང་རྐྱང་ལྟ་བུ་འདུག་པས་སྐབས་འདིའི་དཔེར་
979.	བརྗོད་དུ་རུང་མི་རུང་བརྟག་པར་བྱའོ།  །གཉིས་པ་མིང་མཐའ་འདྲེན་ཚུལ་ནི།  རྗེས་འཇུག་ཕོ་ཡིག་གིས་མིང་གཞི་ཕོ་ཡིག་དྲངས་པ་དཔེར་ན།  དཔྱིད་ཀ།  སྟོནད་ཀ།   ཁྱབ་པ།  ཁྱབ་ཅིང།  ཤེས་པ།  གཤིས་ཀ།  ཅིག་ཅར།  གཅིག་པུ་སོགས་དང།  རྗེས་འཇུག་མོ་ཡིག་གིས་མིང་གཞི་མོ་ཡིག་དྲངས་པ་དཔེར་ན།   སྙིང་ག།  འབྱུང་བ །  གསུམ་ག།  འཇམ་ཞིང།  དགའ་བ།  དགའ་ཞིང་སོགས་དང།  རྗེས་འཇུག་མ་ནིང་གིས་མིང་གཞི་མ་ནིང་དྲངས་པ་དཔེར་ན།  དགུན་ཁ།  དབྱར་ཁ།  གསལ་ཁ་ལྟ་བུ་དང།  དེ་རྣམས་གཙོ་ཆེ་བ་ལ་དགོངས་པ་ཡིན་གྱི།  རྩ་བར།  དེ་ཉིད་རང་གི་སྒྲ་མཐུན་པའི།  །ཞེས་པ་ལྟར་བརྗོད་བདེ་བའི་དབང་གིས་འདྲེན་ཚུལ་གཞན་ཡང་ཡོད་པར་མངོན་ཏེ།  དཔེར་ན།  རྗེས་འཇུག་མ་ནིང་གིས་མིང་གཞི་མོ་ཡིག་དྲངས་པ།   ཉི་མ་ཤར་བ།  གསལ་བ་སོགས་ལྟ་བུ་དང།  རྗེས་འཇུག་མོ་ཡིག་གིས་མིང་གཞི་ཕོ་དྲངས་པ།   དམ་པ།  རིམ་པ་ལ་སོགས་པ་ནི་བརྗོད་བདེ་བའི་དབང་གིས་དང།  རྐང་པ།  ཁང་པ།  སྟོང་པ་ལྟ་བུ་ནི་དམིགས་བསལ་ལ་ཟེར་བ་དང།  གཞན་ཡང་སྟོད་ཀོར།  པད་ཀོར་ལྟ་བུ་སྐོར་བའི་དོན་ཡིན་ཡང་དེ་ལ་ས་མགོ་དོར་བ་ནི་རྗེས་འཇུག་ད་ཡིག་དེ་རྗེས་འཇུག་གི་ཕོ་ཡིག་ཡིན་པའི་རྒྱུ་མཚན་གྱིས་ས་མགོ་མོ་ཡིག་ཕྱིས་པ་ཡིན་ཟེར་མོད།  འོན་ཀྱང་ཐབས་ཅིག་ལན་ཅིག་ལྟ་བུའི་ཅིག་སྒྲ་དེ་གྲངས་ཀྱི་གཅིག་ཡིན་ཡང་ག་འཕུལ་མེད་པ་དང།  ཡུངས་ཀར་ཞེས་
980.	པའང་དཀར་ནག་གི་ཟླས་དྲངས་པའི་དཀར་པོ་ཡིན་ཡང་ད་འཕུལ་སྤངས་པ་དང།  ཡང་སྙིམ་ཁམ་ཆེན་པོ།  ལམ་ཆེན་པོ་ཞེས་རྗོད་བཞིན་དུ་ལམ་རིམ་ཆེན་མོ།  སྨོན་ལམ་ཆེན་མོ་ཞེས་འབོད་པ་ནི་རྒྱུ་མཚན་གཞན་དགོད་རྒྱུ་ཡོད་ན་ལེགས་ཤིང་མེད་ན་བོད་སྐད་རང་ལ་ཡིད་རྟོན་དཀའོ་སྙམ་དུ་བདག་དོགས་སོ།  །བཞི་བ་ཡི་གེ་འབྲི་བའི་ཚུལ་ལ་སྦྱོར་དངོས་རྗེས་གསུམ་ལས།  དང་པོ་ནི།  མཐེབ་འཛུབ་གཉིས་ཐབས་ཤེས་སུ་དམིགས་ཏེ་ཡིག་འབྲུ་རྣམས་བདེ་བར་གཤེགས་པའི་སྤྲུལ་སྐུ་བྱོན་པར་བསམ་ལ།  མ་བུའི་དཔེ་རྣམས་མགོ་མཇུག་འཛོལ་བ་དང་གདན་ཁ་དང་ས་བསྒྲེ་བོར་འཇོག་པ་སོགས་མ་གུས་པ་སྤངས་ཏེ་མིག་མ་གཡེང་བར་བསམ་པ་བཟང་པོས་བསྒྲིམས་ཏེ་བྱི་བར་བྱ་ཞིང།  སྤྱིར་རྩ་བ་མཚལ་གྱིས་འབྲི་བ་དང་སྐབས་འགར་མཚན་དང་ཡིག་འགོའང་མཚལ་གྱིས་འབྲི་སྲོལ་ཡོད།  ཤོག་བུའི་འདབས་ཁ་ཀུན་ཡངས་ཤིང་ཁ་ཐིག་གཞུང་ཐིག་ཡོད་མེད་མཚམས་རན་པ་དང་ཤད་པར་ཡངས་ཤིང་ཚེག་བར་དོག་པ་སོགས་མིག་སྔར་གང་འཛེས་བྲི་བར་བྱའོ། །གཉིས་པ་དངོས་གཞི་འབྲི་བའི་ཚེ་ཆད་ལྷག་མ་ཤོར་བ་དང་འཕུལ་དང་འཇུག་རྣམས་མ་ནོར་བ་གལ་ཆེ་སྟེ།  དཔེར་ན།  སྐྱིལ་ཀྲུང།  རྨུ་རྒོད་ལ་དས་འཕུལ་མ་དག  ཕྱག་དར།  སྐྲ་རྙན།  སྐྲ་ཤད།  ལག་དར།  གད་མོ།  ངལ་གསོ་སོགས་ལ་བས་འཕུལ་དོར།  ཕྲ་མ།  ཕྲ་མོ། ཕྱུག་པོ།  ཕྲག་པ  ཁོན་འཛིན།  སྐུ་ཁམས།  མཇིང་བ་
981.	སོགས་ལ་འ་འཕུལ་སྤོང།  སྒོ་ང།   སླ་ང།  ལྷ་ང་ལྟ་བུར་ང་མཐའ་དབྱི།  སྲི་ཞུ།  ཡི་རངས།  ཡི་ཆད་ལ་ང་མཐའ་མི་སྦྱོར།  ལུ་གུ་རྒྱུད་ལ་ག་མཐའ་མེད།  ཉམ་ང།  ཉམ་ཐག།  ཉམ་ཆུང་།   སྙོམ་ལས།  སྤང་གཤོང།  རྩིག་རྨང།  ལྟ་སྒོམ།  འཇལ་རྒྱུའི་འདོམ།  སྐས་ཀྱི་གདང།  འཇིགས་པའི་སྐྲག།  འགྲོས་ཀྱི་གོམ་སོགས་ལ་ས་ཡིག་གི་མཐའ་རྟེན་སྤོང།   རྫོང་གཞིས།  གཞིས་ཀ།  བྱ་འདབས།  སྟོད་གཡོགས།  ལྟོགས་སྙོམས།  བཀྲེས་འགྲངས་སོགས་མང་པོ་ཞིག་ལ་ས་མཐའ་མེད་ན་ནོར།  མངོན་སུམ་ཉིས་སྤྲེལ་ལྟ་བུར་གས་འཕུལ་དོར།  མཉམ་གཞག  གཅོམ་སྐྱུངས།  བསྙུན་དྭངས་།  གནག་རྫི།  མིག་གཡོར །  གཤོལ་མདའ།  གཤོག་རྩལ་སོགས་ལ་ག་ཡིག་གིས་འཕུལ་དགོས།  མཉམ་པོར་བཤིབས།  སྐྱོ་ནས་བཤུམས།  བལ་བསེད་སོགས་ལ་བ་ཡིག་གི་འཕུལ་ཅན་ནོ།  །འདམ་ང་ཅན་ནི།  བདེར་གཤེགས་དང་བདེ་གཤེགས།  མིག་བགྲད་དང་མིག་བསྒྲད།  དངངས་སྐྲག་དང་སྔངས་སྐྲག་ངོགས་དང་དངོགས།  སྙན་ངག་དང་སྙན་དངགས།  རོ་མངར་དང་རོ་དངར།  གཏམས་དང་བལྟམས།  ཕུར་དང་འཕུར།  སར་བ་དང་གསར་བ།  སྔོ་བསངས་དང་སྔོ་སངས།   རིགས་བསྒྲེ་དང་རིགས་སྒྲེ།  རྒྱལ་མཚན་བསྒྲེང་དང་སྒྲེང།  ཐུར་
982.	དུ་བསྒྲིལ་དང་འགྲིལ་དང་འདྲིལ་གསུམ་ག་བྲིས་པ་མཐོང་།   ཁེ་སྤོགས་དང་ཁེ་པོག་ཀྱང་དཔེ་མང་པོ་འབྱུང།  དབའ་རླབས་དང་རྨ་རླབས་ཀྱང་སྣང་།   སྐད་གཅིག་དང་སྐད་ཅིག།   འཕྲེང་བ་དང་ཕྲེང་བ།  འཕྲིན་ལས་དང་ཕྲིན་ལས་སོགས་གང་ཐོབ་ཀྱང་རུང་ངོ་ཞེས་མཁས་པ་རྣམས་ཀྱིས་བཞེད་དོ།  །ང་ཡིག་མ་གཏོགས་ཤད་ཀྱིས་གོང་དུ་ཕྱི་ཚེག་དོར།  ཐིག་མགོར་ཡི་གེ་གསུམ་མན་ཆད་བབས་པའི་ཚེ་རིན་ཆེན་སྤུངས་ཐོབ།  ས་དང་ཆུ་དང་མེ་དང་རླུང་དང།  སྡུག་བསྔལ་དང་ཀུན་འབྱུང་ཞེས་པ་ལྟ་བུའི་དོན་ཉུང་དང་དོན་འབྲིང་གི་མཚམས་སུ་ཤད་གནའ་རུ་ཅན་གྱི་མཐར་ཉིས་ཤད།  ཡང་འདི་ཉའོ་འདི་ནི་ཤའོ་ཞེས་པ་ལྟ་བུ་དོན་ཉུང་ངུ་རྫོགས་པའི་མཐའ་ཆིག་ཤད་བྱ་ཡང་ཟེར།  ག་ཡིག་གི་མཐར་ཆིག་ཤད་དང་།   ལེ་ཚན་རྫོགས་མཚམས་སུ་བཞི་ཤད་ཐོབ་བོ།  །གསུམ་པ་རྗེས་ཀྱི་བྱ་བ་ནི།  བསམ་པ་བཟང་པོས་ཡི་གེ་ལེགས་པར་བྲིས་པ་ནི་དབུ་མཐའ་ལས།  ཡི་གེ་འབྲི་མཆོད་སྦྱིན་པ་དང།  །ཉན་དང་གློག་དང་ལེན་པ་དང།  །འཆད་དང་ཁ་ཏོན་བྱེད་པ་དང།  །དེ་སེམས་པ་དང་བསྒོམ་པ་སྟེ།  །ཞེས་གསུངས་པ་ལྟར་ཆོས་སྤྱོད་བཅུ་ཡི་གྲངས་སུ་འགྲོ་ཞིང།  མདོ་སྡུད་པ་ལས།  བདེ་བར་གཤེགས་ཀྱི་ཡུམ་འདི་གླེགས་བམ་ལ་བྲིས་ཏེ།  །  འཆང་ཞིང་མེ་ཏོག་བྱུག་པས་བསྟི་སྟང་བྱེད་གྱུར་ན།  །
983.	མཆོད་རྟེན་བྱས་མཆོད་བསོད་ནམས་དེས་ནི་ཆར་མི་ཕོད།  ཅེས་སོགས་གསུངས་པ་ལྟར་དམ་ཆོས་བྲིས་པའི་ཕན་ཡོན་མཐའ་ཡས་སོ།  །དེ་ཅིའི་ཕྱིར་ཞེ་ན།   འགྲོ་བའི་བདེ་སྐྱིད་མ་ལུས་པ་རྒྱལ་བའི་བསྟན་པ་ལ་རག་ལས་ཤིང།  བསྟན་པ་ཡང་བསྟན་འཛིན་གྱི་སྐྱེས་བུ་ལ་རག་ལས།  བསྟན་འཛིན་གྱི་སྐྱེས་བུའང་རྒྱལ་བའི་གསུང་རབ་ལ་ཐོས་བསམ་བསྒོམ་གསུམ་བྱས་པ་ལས་བྱུང་ཞིང།  ཐོས་སོགས་ཀྱི་ཡོན་ཏན་དེ་རྣམས་ཀྱང་ཡི་གེའི་ཕྱི་མོ་རྣམ་པར་དག་པ་ལས་བྱུང་བ་ཡིན་པའི་ཕྱིར་བསྟན་འགྲོ་གཉིས་ཀའི་རྩ་ལག་ཏུ་གྱུར་པ་འདི་ལྟ་བུ་ལ་བསོད་ནམས་གང་གིས་ཀྱང་བསྒྲུན་པར་མི་ནུས་པའི་ཕྱིར་རོ།  །སྨྲས་པ། (འགལ་བའི་གཟུགས་ཅན་ནོ།) འཆི་མེད་གྲོང་ནས་ངལ་བས་མ་ཕབ་ཅིང།  །དབུང་ཕྱུག་རལ་བའི་ཀློང་དུའང་མ་འཁོར་ལ།   །ཛ་ཧུས་མ་བསྐྱུགས་ལེགས་བཤད་་གངྒཱ་འདིས།  །སྐལ་ལྡན་གཏི་མུག་ཚང་ཚིང་སྲེག་པར་ལྟོས། །(ཆོས་དཔེའོ) འདི་དོན་རྣམ་པར་འབྱེད་ལ་བློ་ཆུང་དག།  །   དམུས་ལོང་རིན་ཆེན་ཕན་ཟེལ་རྟོག་དང་མཚུངས།  །དྲན་དབང་རྣམ་དཔྱོད་ཡངས་དང་ཕྲད་གྱུར་ཚེ།  །མགུ་བ་སྐྱེད་བྱེད་སྐྱེས་ཀྱི་རྗེས་སུ་འགྲོ།  །(ཡན་ལག་གཉིས་གཟུགས་སོ།)དོན་ལ་མ་ཁེལ་གཞན་གྱི་ཟེར་སྒྲོས་ཙམ།  །རྗེས་ཟློས་བྱེད་པས་མི་ཚེ་ཟད་གྱུར་གང།   །ལེགས་བཤད་བཅུད་བསྡུས་བདུད་རྩི་འདི་སྟེན་ཅིག།   །བློ་གྲོས་སྟོབས་ཉམས་བརྒལ་བའི་རོ་ཙར་འགྱུར།  །
984.	(སྲིད་མིན་དཔེའོ།)ཞོད་ཆར་ལས་བྱུང་ཚ་བའི་རེག་བྱ་དང།  །རྟ་བདུན་ཅན་ལས་འཛག་པའི་ཆབ་རྒྱུན་བཞིན།  །འདིར་འབད་དགེ་བའི་ལས་ཀྱི་འབྲས་བུ་ཡང།  །དཀར་བ་ཉིད་དུ་སྨིན་པར་གྱུར་ཅིག་གུ།  (དགག་པའི་དཔེའོ།)ཆུ་གཏེར་གཏིང་ཟབ་ཡངས་པ་བ་ཚྭས་བརྙོགས།   །ལྷ་ལམ་ཁྱོན་ལ་ན་བུན་རྡུལ་ཚོགས་འཁྲིགས།  །ཚུལ་དེས་ཆ་ཙམ་མཚོན་པར་མི་ནུས་པའི།  ཀུན་མཁྱེན་གསལ་སྣང་ཡངས་པ་ཐོབ་གྱུར་ཅིག།  །  བསྔགས་པའི་དཔེའོ།)ཡིད་བཞིན་དབང་རྒྱལ་དབུལ་ཕོངས་མ་ལུས་སེལ།  །དཔག་བསམ་ལྗོན་པ་འདོད་པ་འཇོ་བའི་དཔལ།  །དེ་བཞིན་ཡིད་ཀྱི་དཔྱིད་གྱུར་ལེགས་བཤད་འདིས།  །ཀུན་ལ་ཕན་བདེའི་དཔལ་མཆོག་སྟོབས་གྱུར་ཅིག། །ཅེས་སུམ་ཅུ་པ་དང་རྟགས་འཇུག་གི་དོན་གོ་སླ་བར་བསྡུས་པའི་བཤད་པ་སྐལ་ལྡན་ཡིད་ཀྱི་པད་མ་འབྱེད་པའི་སྣང་བའི་མཛོད་ཅེས་བྱ་བ་འདི་ལྷ་ལྡན་སྨོན་ལམ་ཆེན་མོའི་གྲྭ་སྐོར་པ་ཨ་ལག་ཤ་དར་བསྟན་དར་གྱིས་སྦྱར་བའོ།།

རྟགས་ཀྱི་འཇུག་པའི་སྙིང་པོའི་དོན་མདོ་ཙམ་བརྗོད་པ་དཀའ་གནད་གསལ་བའི་མེ་ལོང་ཞེས་བྱ་བ་བཞུགས་སོ། །

༄༅། །ན་མོ་མཉྫུ་ཤྲཱི་ཡེ། རྒྱལ་ཀུན་མཁྱེན་པའི་ཡེ་ཤེས་དཔྱིད། །གཞོན་ནུའི་གཟུགས་ཀྱིས་རྣམ་རོལ་བ། །རྗེ་བཙུན་བརྟན་པའི་འཁོར་ལོ་དང་། །དབྱེར་མེད་བླ་མའི་ཞབས་བཏུད་ནས། །མཁས་མཆོག་ཐོན་མིའི་ཐུགས་མཚོ་ལས། །བྱུང་བའི་བརྡ་སྤྲོད་ཕྱི་མོ་མཆོག། རྟགས་ཀྱི་འཇུག་པའི་སྙིང་པོའི་དོན། །མདོར་བསྡུས་ཚིག་གིས་གསལ་བར་བྱ། །སྤྱིར་ནི་དབྱངས་མོ་གསལ་བྱེད་ཕོ། །དེ་ཕྱིར་ཀཱ་ལི་སུམ་ཅུ་པོ། །ཕོ་ཡི་ཡི་གེ་འབའ་ཞིག་ལ། །ནང་གསེས་སྡེ་ཚན་ལྔར་དབྱེ་སྟེ། །ཀ་ཅ་ཏ་པ་ཙ་རྣམས་ཕོ། །ཁ་ཆ་ཐ་ཕ་ཚ་མ་ནིང་། །ག་ཇ་ད་བ་ཛ་ཝ་ཞ། །ཟ་འ་ཡ་ཤ་ས་རྣམས་མོ། །ང་ཉ་ན་མ་ཤིན་ཏུ་མོ། །ར་ལ་ཧ་ཨ་མོ་གཤམ་སྟེ། །ཨ་ནི་མཚན་མེད་ཅེས་ཀྱང་བྱ། །སྔོན་འཇུག་ལྔ་ཡི་བ་ཡིག་ཕོ། །ག་ད་མ་ནིང་འ་མོ་ཡིག། །མ་ནི་ཤིན་ཏུ་མོ་ཡིན་ནོ། །དེ་རྣམས་གང་ལ་གང་འཇུག་ན། །ཕོ་ཡིག་བ་ནི་ཀ་ཅ་ཏ། །ཙ་ག་ང་ཇ་ཉ་ད་ན། །ཛ་ཞ་ཟ་ར་ཤ་སར་འཇུག།།མ་ནིང་ག་ནི་ཅ་ཏ་ཙ། །ཉ་ད་ན་ཞ་ཟ་ཡ་ཤ།།སར་འཇུག་མ་ནིང་ད་ཡིག་ནི། །ཀ་པ་ག་བ་ང་མར་འཇུག།།མོ་ཡིག་འ་ནི་ག་ཇ་ད། །བ་ཛ་ཁ་ཆ་ཐ་ཕ་ཚར། །ཤིན་ཏུ་མོ་ཡི་མ་ཡིག་ནི། །ཁ་ཆ་ཐ་ཚ་ག་ཇ་ད། །ཛ་ང་ཉ་ན་རྣམས་ལ་འཇུག། ཇི་ལྟར་འཇུག་པར་བྱེད་ཅེ་ན། །ཕོ་ནི་སྒྲ་རྩོལ་དྲག་པར་འཇུག། །མ་ནིང་རན་པར་འཇུག་པ་ཡིན། །མོ་ནི་ཞན་པའི་ཚུལ་གྱིས་ཏེ། །ཤིན་ཏུ་མོ་ནི་མཉམ་པས་སོ། །ཅི་ཕྱིར་འཇུག་པར་བྱེད་ཅེ་ན། །ཐོག་མར་འདི་ལྟར་ཤེས་དགོས་ཏེ། །ལས་གང་ཞིག་ལ་བྱེད་པ་པོ། །གཞན་དང་དངོས་སུ་འབྲེལ་བ་ཡི། །དབང་དུ་བྱས་ནས་བྱེད་པོ་དང་། །དེ་ཡི་བྱེད་པ་གཉིས་པོ་ནི། །དངོས་པོ་བདག་ཡིན་བྱ་ཡུལ་དང་། །བྱ་བ་གཉིས་པོ་དངོས་པོ་གཞན། །དེ་བཞིན་བྱེད་པ་པོ་གཞན་དང་། །དངོས་སུ་འབྲེལ་མིན་ཇི་ལྟར་ཡང་། །བྱ་བ་བྱས་ཟིན་འདས་པ་དང་། །བྱ་བ་བྱེད་འགྱུར་མ་འོངས་དང་། །བྱེད་བཞིན་པ་ནི་ད་ལྟ་བ། །དེ་ཕྱིར་དུས་གསུམ་དབྱེ་བས་ནི། །བྱེད་ལས་དང་འབྲེལ་ངག་གི་ནི། །སྦྱོར་བ་ཀུན་ལ་ཁྱབ་པ་ཡིན། །བདག་གཞན་དབྱེ་བས་དེ་ཙམ་དུ། །ཁྱབ་པ་མིན་ཡང་བྱེད་པོ་དང་། །བྱ་ཡུལ་བསྡུ་ཕྱིར་དབྱེ་བ་དེ། །མཛད་ནས་བདག་གཞན་དང་འབྲེལ་བའི། །བྱ་བྱེད་རྣམས་ཀྱང་དེ་ཁོངས་བསྡུས། །དེས་ན་དུས་གསུམ་དུ་དབྱེ་བ། །བདག་གཞན་དབྱེ་བས་མ་ཁྱབ་པ། །བསྡུ་བའི་དོན་དུ་ཤེས་དགོས་པར། །གསུངས་ཀྱང་སྔོན་འཇུག་འ་ཡིག་སྐབས། །བྱེད་ལས་ཙམ་དང་འབྲེལ་བ་ཡི། །དངོས་པོ་བདག་ལའང་འཇུག་པ་མཐོང་། །དེ་ལྟར་ངེས་ནས་ཕོ་ཡིག་བ། །བསྒྲུབས་སོ་ལྟ་བུ་འདས་པ་དང་། །བསྒྲུབ་བྱའི་ལྷ་དང་བསྒྲུབ་པར་བྱ། །ཞེས་སོགས་དངོས་པོ་གཞན་ལ་འཇུག།།མ་ནིང་ག་ད་གཉིས་པོ་ནི། །གཅོད་པ་པོ་དང་གཅོད་པར་བྱེད། །གཅོད་པར་འགྱུར་དང་དཀྲི་བ་པོ། །དཀྲི་བར་བྱེད་དང་དཀྲི་བར་འགྱུར། །ཞེས་སོགས་དངོས་པོ་བདག་དོན་དང་། །གཅད་བྱའི་ཤིང་དང་གཅད་པར་བྱ། །དཀྲི་བྱའི་སྣལ་མ་དཀྲི་བར་བྱ། །ཞེས་སོགས་དངོས་པོ་གཞན་དོན་དང་། །གཅོད་བཞིན་པ་དང་དཀྲི་བཞིན་པ། །ཞེས་སོགས་ད་ལྟ་བསྒྲུབ་ཆེད་འཇུག། མོ་ཡིག་འ་ནི་འཆད་པ་པོ། །འཆད་པར་བྱེད་དང་འཆད་པར་འགྱུར། །ཞེས་སོགས་དངོས་པོ་བདག་དངོས་དང་། །འགྲོ་བ་པོ་དང་འགྲོ་བར་བྱེད། །ཅེས་སོགས་བདག་དོན་ཕལ་པ་དང་། །འཁྱིལ་ལོ་ཞེས་སོགས་ད་ལྟ་དང་། །འཁྱིལ་བར་འགྱུར་སོགས་མ་འོངས་འཇུག། ཤིན་ཏུ་མོ་ཡི་མ་ཡིག་ནི། །བདག་གཞན་དུས་གསུམ་མཉམ་པར་འཇུག། འོན་ཀྱང་བྱེད་པོ་གཞན་དངོས་དང་། །འབྲེལ་བའི་འདས་ལ་འའི་སྔོན་འཇུག།།མེད་པར་ངེས་ཤིང་ག་ད་ཉུང་། །ད་ལྟ་བ་ལ་བའི་སྔོན་འཇུག། ཉུང་ཞིང་མགོ་ཅན་ད་ལྟ་བར། །བས་འཕུལ་མེད་པར་ངེས་པ་ཙམ། །གཞན་ཡང་བས་འཕུལ་ཅན་ཕལ་ཆེར། །བྱེད་པ་པོ་ནི་ད་ལྟ་དང་། །བྱ་ཡུལ་མ་འོངས་པར་བསྡུས་ནས། །འདས་ལ་བས་འཕུལ་ཡང་འཇུག་ཡོད། །ད་ལྟ་བ་ལ་གཉིས་ཀ་མེད། །མ་འོངས་འཕུལ་ཡོད་ཡང་འཇུག་མེད། །སྐུལ་ཚིག་འཕུལ་མེད་ཡང་འཇུག་ཡོད། །སྐབས་འགར་འདས་དང་སྐུལ་ཚིག་ལ། །ས་རྐྱང་སྦྱར་བས་འཐུས་པའང་ཡོད། །རྗེས་འཇུག་ཡི་གེ་བཅུ་པོ་ཡི། །ག་ད་བ་ས་བཞི་རྣམས་ཕོ། །ང་མ་འ་གསུམ་མོ་ཡིན་ཅིང་། །ན་ར་ལ་གསུམ་མ་ནིང་སྟེ། །མིང་གཞིའི་ཡི་གེ་ཀུན་ལ་འཇུག། ཇི་ལྟར་འཇུག་ཚུལ་གཉིས་ཡིན་ཏེ། །དང་པོ་སྒྲ་ཡི་འཇུག་ཚུལ་ནི། །ཕོ་ཡི་ག་ཡིག་ཡང་འཇུག་ཅན། །སྐྱེས་བུ་རབ་དང་ཕོ་ཡིག་བ། །ཡང་འཇུག་ཅན་ནི་སྐྱེས་བུ་འབྲིང་། །ག་བ་ཡང་འཇུག་མེད་པ་དང་། །ད་སའི་མཐའ་ཅན་ཐ་མ་སྟེ། །དྲག་པ་ཕོ་ལའང་ནང་གསེས་ཀྱིས། །དྲག་ཞན་བར་མ་གསུམ་དུ་དབྱེ། །དེ་བཞིན་ཞན་པ་མོ་ལ་ཡང་། །ནང་གསེས་དྲག་ཞན་གཉིས་དབྱེ་སྟེ། །ང་མ་ཡང་འཇུག་ཅན་མོ་དང་། །ང་མ་ཡང་འཇུག་མེད་པ་དང་། །འ་མཐའ་ཅན་རྣམས་ཤིན་ཏུ་མོ། །བར་མ་མ་ནིང་ན་ར་ལ། །ཡང་འཇུག་ཡོད་དམ་མེད་ཀྱང་རུང་། །མིང་གཞི་ཕོ་ཡིག་མཐར་ཡོད་དང་། །མིང་གཞི་མ་ནིང་རྗེས་སུ་ནི། །ཡང་འཇུག་དང་བཅས་ཞུགས་པ་ན། །དྲག་དང་འཕྲད་པས་དྲག་པར་འགྱུར། །མིང་གཞི་མོ་ཡིག་རྗེས་སུ་ནི། །ཡང་འཇུག་མེད་པར་ཞུགས་པ་ན། །ཞན་དང་འཕྲད་པས་ཞན་པར་འགྱུར། །དེ་གཉིས་འགྱུར་བ་མ་ནིང་ཡིན། །མིང་གཞི་མོ་ཡིག་རྗེས་སུ་ནི། །ཡང་འཇུག་དང་བཅས་ཞུགས་པ་ན། །དྲག་ཞན་གཉིས་ཀའི་ཆ་ལྡན་ཕྱིར། །མཚན་གཉིས་མ་ནིང་ཞེས་སུ་གྲགས། །མིང་གཞི་མ་ནིང་རྗེས་སུ་ནི། །ཡང་འཇུག་མེད་པར་ཞུགས་པ་ན། །དྲག་ཞན་གང་དུའང་མི་འགྱུར་བས། །མཚན་མེད་མ་ནིང་ཞེས་སུ་འདོད། །གཉིས་པ་དོན་ལ་གཉིས་ཡོད་པའི། །སྔ་མ་གང་ལྟར་འགྱུར་བ་ནི། །རྗེས་འཇུག་གང་ལ་ཞུགས་པ་ཡི། །མིང་དེས་བདག་གཞན་སོགས་གང་སྟོན། །ཕལ་ཆེར་མིང་དེའི་སྔོན་འཇུག་གི། ནུས་པར་སྦྱར་ནས་རྟོགས་པར་བྱ། །ཕྱི་མ་ཇི་ལྟར་འགྱུར་བ་ནི། །རྗེས་འཇུག་ཕོ་ཡིས་ཕོ་ཡིག་གི། མིང་མཐའ་གཞན་དྲངས་དེ་བཞིན་དུ། །མོ་ཡིས་མོ་ཡི་མིང་མཐའ་དང་། །མ་ནིང་གིས་ནི་མ་ནིང་དྲངས། །དེ་རྣམས་རྟགས་མཚུངས་འདྲེན་ཚུལ་ཏེ། །བརྗོད་བདེ་འདྲེན་པའང་ཤིན་ཏུ་མང་། །གཞན་ཡང་མིང་མཐའ་དེ་ཉིད་ཀྱིས། །རྟགས་མཚུངས་པ་འམ་སྒྲ་མཐུན་པའི། །རྣམ་དབྱེ་བརྒྱད་དང་སླར་བསྡུ་སོགས། །སྔ་མའི་ཤུགས་དང་མཐུན་པར་འདྲེན། །དེ་དག་ནང་གསེས་གང་འཇུག་ནི། །རྣམ་དབྱེའམ་འཕྲད་ཅེས་མིང་ཚིག་དེའི། །མཐར་སྦྱར་མིང་དོན་ལས་ཤེས་བྱ། །དེ་ཡང་ཆོས་རྣམས་ངོ་བོ་ཙམ། །བརྗོད་པ་རྣམ་དབྱེ་དང་པོ་སྟེ། །དཔེར་ན་བུམ་པ་ཀ་བ་བཞིན། །གསལ་བྱེད་བོད་ཀྱི་སྐད་ལ་ཉུང་། །ལས་དང་བྱ་ཡུལ་དོན་གཅིག་སྟེ། །དེ་ལྟའི་བྱ་བའི་ཡུལ་ཞིག་ལ། །བྱ་བ་བྱས་པར་སྟོན་པ་ལ། །གཉིས་པ་ལས་སུ་བྱ་བ་དང་། །གཉིས་པའི་ནང་ཚན་དེ་ཉིད་དང་། །བཞི་པ་དགོས་ཆེད་གསུམ་འདྲ་ཡང་། །བྱ་བ་བྱས་པས་བྱ་བའི་ཡུལ། །དེ་འམ་དེ་དང་འབྲེལ་བ་ལ། །ཕན་ཐོགས་མེད་ན་གཉིས་པ་སྟེ། །དཔེར་ན་ཤར་དུ་འགྲོ་ལྟ་བུ། །ཕན་ཐོགས་ཡོད་ན་བཞི་པ་སྟེ། །དཔེར་ན་སློང་ལ་སྦྱིན་ལྟ་བུ། །ཕན་ཐོགས་མེད་ཀྱང་བྱ་ཡུལ་དང་། །བྱ་བ་ངོ་བོ་གཅིག་ཡིན་ན། །གཉིས་པའི་ནང་ཚན་དེ་ཉིད་དེ། །དཔེར་ན་ལྷ་རུ་གསལ་ལྟ་བུ། །གང་ཞིག་གང་ལ་བརྟེན་པ་འམ། །གནས་དང་ཡོད་པའི་དོན་ཙམ་ལས། །བྱ་བ་གཏན་ནས་མི་བྱེད་ན། །རྣམ་དབྱེ་བདུན་པ་གནས་གཞི་སྟེ། །དཔེར་ན་སྟེང་དུ་མི་ཡོད་ལྟར། །ཚེ་སྐབས་གཉིས་དང་དོན་འདྲ་ན། །བདུན་པའི་ནང་ཚན་ཚེ་སྐབས་ཏེ། །དཔེར་ན་མཆུ་ཟླ་ཤར་བ་ན། །ཆོ་འཕྲུལ་དུས་ཆེན་ཚུགས་ལྟ་བུ། །རྣམ་དབྱེ་གཉིས་བཞི་བདུན་པ་དང་། །དེ་ཉིད་ཚེ་སྐབས་གསལ་བྱེད་སྒྲ། །སུ་ར་རུ་དུ་ན་ལ་ཏུ། །ཡིན་ཞིང་ཕལ་ཆེར་ལ་སྒྲ་དང་། །མཐུན་པས་ལ་དོན་རྣམ་དབྱེའང་ཟེར། །འོན་ཀྱང་ན་ལ་དེ་ཉིད་ལ། །མི་འཇུག་སྨྲ་བའི་སྒོ་ལས་གསུངས། །རྣམ་དབྱེ་གང་ལ་སྦྱོར་ཡུལ་དེས། །ཉེ་འགྱངས་གང་དུ་བྱ་བ་ཞིག། བྱས་ན་གསུམ་པ་བྱེད་སྒྲ་སྟེ། །དཔེར་ན་བདག་གིས་བཤད་ལྟ་བུ། །བྱ་བ་གཏན་ནས་མི་བྱེད་པར། །སྔ་ཕྱི་འབྲེལ་བྱེད་ཙམ་སྟོན་ན། །རྣམ་དབྱེ་དྲུག་པ་འབྲེལ་སྒྲ་སྟེ། །དཔེར་ན་བདག་གི་མིག་ལྟ་བུ། །རྣམ་དབྱེ་གསུམ་དྲུག་གསལ་བྱེད་སྒྲ། །ས་མཐའ་ཡོད་དང་མེད་པ་ཡི། །གི་ཀྱི་གྱི་འི་ཡི་ལྔ་ཡིན། །གང་ཞིག་གང་ལས་བྱུང་བ་འམ། །བྱེ་དང་ལྷུང་བའི་དོན་ལྡན་ན། །རྣམ་དབྱེ་ལྔ་པ་འབྱུང་ཁུངས་ཏེ། །དཔེར་ན་ཞལ་ནས་ཐོས་ལྟ་བུ། །གསལ་བྱེད་སྒྲ་ནི་ནས་ལས་ཏེ། །དགར་དང་སྡུད་པའང་ལྔ་པར་གཏོགས། །གཞན་ཡང་ཚིག་དོན་གོང་འོག་ཏུ། །བསྡུ་རྒྱུ་ཡོད་ན་སྡུད་པའི་སྒྲ། །དང་དང་ཀྱང་ཡང་འང་སོགས་སྦྱོར། །རྣམ་གྲངས་དུ་མས་དོན་བསྐྱར་ན། །འབྱེད་སྡུད་སྒྲ་འཇུག་དགག་པ་དང་། །བདག་དོན་ཡོད་ན་ཐོག་མཐའ་རུ། །པ་སྡེའི་རྟགས་རྣམས་ཅི་རིགས་འཇུག། རྒྱན་དུ་གྱུར་པའི་ཚིག་ཕྲད་ཀྱང་། །དོན་ལ་བསྙེགས་ས་ཡོད་ན་སྦྱོར། །དེ་བཞིན་བསྟན་བྱ་ལྷག་ཡོད་ན། །ལྷག་བཅས་སྒྲ་སྦྱོར་ཚིག་དོན་ནི། །རྫོགས་ན་སླར་བསྡུའི་སྒྲ་རྣམས་སྦྱོར། །དགོས་པ་ཅི་ཕྱིར་འཇུག་ཅེ་ན། །མོ་ཡིག་དབྱངས་དང་མི་ལྡན་ན། །ཕོ་ཡིག་གསལ་བྱེད་བརྗོད་མི་ནུས། །དེ་ཕྱིར་དབྱངས་ལྔར་བཞེད་པ་བདེ། །ཕོ་ཡིག་དབྱངས་ལྡན་དེ་དག་ལའང་། །རྗེས་འཇུག་བཅུ་པོ་མ་ཞུགས་ན། །དོན་གྱི་ངོ་བོ་ཙམ་སྟོན་པའི། །མིང་དང་དོན་གྱི་ཁྱད་པར་རྣམས། །སྟོན་པའི་ཚིག་དང་དོན་ལྡན་པའི། །ངག་གི་བརྗོད་པ་ཡོད་མིན་ཏེ། །ཡི་གེའི་ཁོངས་ནས་མིང་དབྱུང་ཞིང་། །མིང་གི་ཁོངས་ནས་ཚིག་ཕྱུང་ནས། །ཚིག་གིས་དོན་རྣམས་སྟོན་པས་སོ། །མིང་ཚིག་བརྗོད་པ་མེད་ན་ནི། །མཐུན་མོང་མཐུན་མོང་མ་ཡིན་པའི། །ཤེས་བྱ་སྟོན་པའང་མེད་པར་འགྱུར། །དེ་ཕྱིར་འཕགས་ཡུལ་མཁས་རྣམས་ཀྱི། །རྗེས་སུ་འབྲངས་ནས་གསུངས་པ་འདི། །སྐྱེ་བོ་ཀུན་གྱིས་རྟོགས་གྱུར་ཅིག། ཚིག་གི་སྒྲ་ཙམ་འདྲ་ན་ཡང་། །དོན་ལ་ཁྱད་པར་ཤིན་ཏུ་ཆེ། །དེ་ཕྱིར་བརྡ་དག་ལ་བརྟེན་ནས། །མ་ནོར་དོན་རྣམས་འཚོལ་བ་གཅེས། །དོན་ལ་མི་རྨོངས་རྨོངས་པ་ཡང་། །ལུགས་འདིར་མཁས་མིན་གྱིས་བྱེད་དེ། །སྒྲ་ཤེས་དོན་ལ་མི་རྨོངས་ཞེས། །མཁས་པའི་གསུང་ལ་ཡོངས་སུ་གྲགས། །འདི་ལ་མ་སྦྱངས་རྨོངས་ཚོད་ཀྱིས། །འཆད་རྩོད་རྩོམ་པའི་གྲྭར་འཇུག་པ། །ཝ་སྐྱེས་སེང་ལྤགས་གྱོན་པ་བཞིན། །ནམ་ཞིག་རྗེས་ངན་གསལ་བར་འགྱུར། །དེ་ཕྱིར་བློ་གསལ་དོན་གཉེར་རྣམས། །རྟགས་འཇུག་དཀའ་གནད་གཟུགས་བརྙན་ཀུན། །གསལ་བར་འཆར་བའི་མེ་ལོང་འདིར། །ལ་འུར་གཟིགས་མོར་སྤྱོན་དང་ཀྱེ། །འདི་ལ་ནོངས་པའི་ཚོགས་མཆིས་ན། །གཟུར་གནས་མཁས་པའི་སྤྱན་སྔར་འཆགས། །ཅུང་ཟད་འབད་ལས་ཐོབ་པའི་དགེས། །ཀུན་གྱིས་འདི་དོན་རྟོགས་པར་ཤོག། །། ཅེས་རྟགས་ཀྱི་འཇུག་པའི་སྙིང་པོའི་དོན་མདོ་ཙམ་བརྗོད་པ་དཀའ་གནད་གསལ་བའི་མེ་ལོང་ཞེས་བྱ་བ་འདི་ནི། རང་གི་སློབ་བུ་རྗེ་དྲུང་སངས་རྒྱས་རྒྱ་མཚོ་དང་དོན་གྲུབ་ཕུན་ཚོགས་གཉིས་ནས་དགོས་ཚུལ་ལྟར། མཁས་མཆོག་སི་ཏུ་པཎ་ཆེན་དང་ཐམས་ཅད་མཁྱེན་པ་དྷརྨ་བྷ་དྲ་དཔལ་བཟང་པོའི་བཞེད་པ་དང་མཐུན་པར་དབྱངས་ཅན་གྲུབ་པའི་རྡོ་རྗེས་སྦྱར་བའོ།། །།


༄༅། །རྟགས་འཇུག་དཀའ་གནད་གསལ་བའི་མེ་ལོང་གི་འགྲེལ་པ་རིགས་ལམ་གསེར་གྱི་ལྡེ་མིག་
ཅེས་བྱ་བ་བཞུགས་སོ། །

༄༅། །ན་མོ་མཉྫུ་ཤྲཱི་ཡེ། མཁའ་ཁྱབ་ཤེས་བྱ་ཡོངས་ཀྱི་གཤིས་ལུགས་ཆོས། །བརྗོད་བྲལ་འགྱུར་མེད་དབྱིངས་སུ་མངོན་གཟིགས་པ། །རྒྱལ་བ་ཀུན་ལས་བཀའ་དྲིན་ལྷག་པའི་མགོན། །དཀའ་འགྱུར་ཆོས་ཀྱི་རྒྱལ་པོ་གཙུག་ན་རྒྱལ། །དུས་གསུམ་རྒྱལ་བའི་ཡེ་ཤེས་མ་ལུས་པ། །གཅིག་བསྡུས་རང་གཟུགས་སྨྲ་བ་ངག་གི་ལྷ། །བརྒྱད་གཉིས་ལང་ཚོའི་འཇོ་སྒེག་གར་རྩེན་པ། །འཇམ་དཔལ་རྡོ་རྗེ་རྣོན་པོས་དགེ་ལེགས་སྩོལ། །བརྒྱད་ཁྲི་བཞི་སྟོང་ཆོས་ཚུལ་ཏམ་བུ་རའི། །སྒྲ་ལས་དྲངས་པའི་དབྱངས་ཀྱི་དཀྱིལ་འཁོར་ཀུན། །སྐལ་བཟང་ཐོས་འཛིན་དཔྱིད་དུ་འཇོ་མཛད་མ། །སྒྲ་ལྡན་ལྷ་ཀྱེ་སྙིང་ལ་རོལ་པར་མཛོད། །དབྱངས་ཅན་ཐུགས་ལ་གྲུབ་པའི་རྡོ་རྗེ་ཡི། །ཟབ་ཡངས་བློ་གྲོས་མཐོ་རིས་སྐྱེད་ཚལ་ལས། །ལེགས་འོངས་རྟགས་འཇུག་པདྨ་འཛུམ་པའི་ཞལ། །རྣམ་དཔྱོད་ཉིན་བྱེད་སྣང་བས་དབྱེ་བར་བྱ། །ཀྭ་ཡེ་བློ་གསལ་རྐང་དྲུག་གཞོན་ནུ་རྣམས། །བརྡ་དག་སྦྲང་རྩིའི་དགའ་སྟོན་སྤྱོད་འདོད་ན། །ལེགས་བཤད་མེ་ཏོག་ཁ་སྒོ་ཕྱེ་བའི་དུས། །དགའ་བའི་གླུ་དབྱངས་དང་བཅས་ཞུགས་པར་རིགས། །
དེ་ལ་འདིར་སྙིགས་དུས་ཀྱི་པཎྜི་ཏ་ཆེན་པོ་དངུལ་ཆུ་དབྱངས་ཅན་གྲུབ་པའི་རྡོ་རྗེ་དཔལ་བཟང་པོས་མཛད་པའི་ལེགས་བཤད་རྨད་དུ་བྱུང་བ་རྟགས་འཇུག་དཀའ་གནད་གསལ་བའི་མེ་ལོང་འདི་ཉིད་ས་བཅད་རྒྱས་པ་སོགས་དོར་ནས་མདོར་བསྡུས་སུ་འཆད་པ་ལ་གསུམ། མཆོད་བརྗོད། བརྩམ་པར་དམ་བཅའ། གཞུང་དོན་དངོས་སོ། །
དང་པོ་མཆོད་བརྗོད་ལ་ཡང་རྒྱ་སྐད་དང་བོད་སྐད་གཉིས་ལས་དང་པོ་རྒྱ་སྐད་ཀྱི་སྒོ་ནས་མཆོད་བརྗོད་ནི། ན་མོ་མཉྫུ་ཤྲཱི་ཡེ། ཞེས་པ། བྱང་ཕྱོགས་ཁ་བ་ཅན་པ་སྟོད་མངའ་རིས་སྐོར་གསུམ་རྫིང་བུ་ལྟ་བུ། བར་དབུས་གཙང་རུ་བཞི་ཡུར་བ་ལྟ་བུ། སྨད་མདོ་ཁམས་སྒང་དྲུག་ཞིང་ས་དང་འདྲ་བར་ཡོད་ལ། དེ་ལ་ཡང་བོད་དང་བོད་ཆེན་པོ་གཉིས་ལས་བོད་དབུས་གཙང་གི་སྐད་དུ། ན་མོ་ཕྱག་འཚལ་ལོ། །མཉྫུ་འཇམ། ཤྲཱི་དཔལ། ཡེ་ལ་སྟེ། འཇམ་དཔལ་ལ་ཕྱག་འཚལ་ལོ། །ཞེས་པའོ། །
གཉིས་པ་བོད་སྐད་ཀྱི་སྒོ་ནས་མཆོད་པར་བརྗོད་པ་ནི། རྒྱལ་ཀུན་མཁྱེན་པའི་ཡེ་ཤེས་དཔྱིད། །གཞོན་ནུའི་གཟུགས་ཀྱིས་རྣམ་རོལ་བ། །རྗེ་བཙུན་བརྟན་པའི་འཁོར་ལོ་དང་། །དབྱེར་མེད་བླ་མའི་ཞབས་བཏུད་ནས། །ཞེས་པ། རབ་འབྱམས་རྒྱལ་བ་ཀུན་གྱི་མཁྱེན་རབ་ཀྱི་ཡེ་ཤེས་གཅིག་ཏུ་བསྡུས་པའི་དཔྱིད་དེ་སྙིང་པོ། གཞོན་ནུ་ན་ཚོད་བཅུ་དྲུག་ལོན་པའི་གཟུགས་ཀྱིས་རྣམ་པར་རོལ་པ། རྗེ་བཙུན་བརྟན་པའི་འཁོར་ལོ་སྟེ་འཇམ་དཔལ་དབྱངས་དང་ངོ་བོ་དབྱེར་མེད་པ་རང་ལ་མངོན་མཐོ་དང་ངེས་ལེགས་ཀྱི་ལམ་མ་ནོར་བར་སྟོན་པའི་ཐམས་ཅད་མཁྱེན་པ་དྷརྨ་བྷ་དྲ་སོགས་དངོས་བརྒྱུད་བླ་མ་རྣམས་ཀྱི་ཞབས་ཀྱི་པདྨོ་ལ་སྒོ་གསུམ་གུས་པ་ཆེན་པོས་བཏུད་ནས། ཞེས་པའོ། །
གཉིས་པ་བརྩམ་པར་དམ་བཅའ་ནི། མཁས་མཆོག་ཐོན་མིའི་ཐུགས་མཚོ་ལས། །བྱུང་བའི་བརྡ་སྤྲོད་ཕྱི་མོ་མཆོག། རྟགས་ཀྱི་འཇུག་པའི་སྙིང་པོའི་དོན། །མདོར་བསྡུས་ཚིག་གིས་གསལ་བར་བྱ། །ཞེས་པ། གངས་ཅན་སཱ་ལའི་སྨན་ལྗོངས་འདིར་མཁས་གྲུབ་ནམ་མཁའི་སྐར་ཚོགས་ལྟར་བྱོན་པ་རྣམས་ཀྱི་ནང་ནས་མཆོག་ཏུ་གྱུར་པ་ཐོན་མི་ཉིད་ཀྱི་ཐུགས་ཀྱི་རྒྱ་མཚོ་ཆེན་པོ་ལས་བྱུང་བའི་ཡུལ་གངས་ཅན་གྱི་སྐད་ཀྱི་བརྡ་སྤྲོད་པའི་བསྟན་བཅོས་ཀུན་གྱི་ཕྱི་མོའམ་མ་ཕྱིའམ་གཞིའམ་རྩ་བ་མཆོག་ཏུ་གྱུར་པ་སུམ་རྟགས་གཉིས་ལས་རྟགས་ཀྱི་འཇུག་པའི་སྙིང་པོའི་དོན་རྣམས་མ་ཚང་བ་མེད་པར་མདོར་བསྡུས་པའི་ཚིག་གི་སྒོ་ནས་གསལ་བར་བྱ། ཞེས་པའོ། །
གསུམ་པ་གཞུང་དོན་དངོས་ནི། སྤྱིར་ན་དབྱངས་མོ་གསལ་བྱེད་ཕོ། །དེ་ཕྱིར་ཀཱ་ལི་སུམ་ཅུ་པོ། །ཞེས་པ། མིང་གཞིའི་ཡི་གེ་སྤྱིའི་རྟགས་ཀྱི་དབྱེ་བ་བཤད་པ་སྟེ། སྤྱིར་(Dཡི་གེ)་ལ་དབྱེ་ན་(Eདབྱངས་དང་གསལ་བྱེད་གཉིས་སུ་ཡོད།) དེ་ལས་དབྱངས་ཀྱི་བྱ་བ་གསལ་བར་མཚོན་པར་བྱེད་པ། ཨི་སྟེ་གི་གུ། ཨུ་སྟེ་ཞབས་ཀྱུ། ཨེ་སྟེ་འགྲེང་བུ། ཨོ་སྟེ་རྣ་རུ་བཞི་ནི་མོ་དང་། ཀཱ་ལིའི་བྱ་བ་གསལ་བར་བྱེད་པའི་ཀ་ནས་ཨའི་བར་གྱི་ཡི་གེ་སུམ་ཅུ་པོ་རྣམས་ནི་ཕོར་ཤེས་པར་བྱའོ། །ཞེས་པའོ། །
ཕོ་ཡི་ཡི་གེ་འབའ་ཞིག་ལ། །ནང་གསེས་སྡེ་ཚན་ལྔར་དབྱེ་སྟེ། །ཞེས་པ། ཕོ་ཡིག་སུམ་ཅུ་པོ་དེ་རྣམས་ནང་གསེས་སྡེ་ཚན་སོ་སོར་དབྱེ་ན་ལྔར་འགྱུར་ཏེ། ལྔ་གང་ཞེ་ན། ཕོ་དང་། མ་ནིང་དང་། མོ་དང་། ཤིན་ཏུ་མོ་དང་། མོ་གཤམ་སྟེ་ལྔར་འགྱུར་རོ། །འབའ་ཞིག་ནི་ཁོ་ན་ཞེས་པའི་དོན་ནོ། །དེ་ལྔའི་དང་པོ་ཕོ་ནི། ཀ་ཅ་ཏ་པ་ཙ་རྣམས་ཕོ། །ཞེས་པ། ཀ་དང་། ཅ་དང་། ཏ་དང་། པ་དང་། ཙ་བཅས་ལྔ་པོ་དེ་རྣམས་ཕོ་ཡིག་གོ། གཉིས་པ་མ་ནིང་ནི། ཁ་ཆ་ཐ་ཕ་ཚ་མ་ནིང་། །ཞེས་པ། ཁ་དང་། ཆ་དང་། ཐ་དང་། ཕ་དང་། ཚ་བཅས་ལྔ་ནི་མ་ནིང་གི་ཡི་གེ་འོ། །གསུམ་པ་མོ་ནི། ག་ཇ་ད་བ་ཛ་ཝ་ཞ། །ཟ་འ་ཡ་ཤ་ས་རྣམས་མོ། །ཞེས་པ། ག་དང་། ཇ་དང་། ད་དང་། བ་དང་། ཛ་དང་། ཝ་དང་། ཞ་དང་། ཟ་དང་། འ་དང་། ཡ་དང་། ཤ་དང་། ས་བཅས་བཅུ་གཉིས་པོ་འདི་རྣམས་མོ་ཡིག་གོ། བཞི་པ་ཤིན་ཏུ་མོ་ནི། ང་ཉ་ན་མ་ཤིན་ཏུ་མོ། །ཞེས་པ། ང་དང་། ཉ་དང་། ན་དང་། མ་བཅས་བཞི་པོ་ཤིན་ཏུ་མོའི་ཡི་གེའོ། །ལྔ་པ་མོ་གཤམ་གྱི་ཡི་གེ་ནི། ར་ལ་ཧ་ཨ་མོ་གཤམ་སྟེ། །ཞེས་པ། ར་དང་། ལ་དང་། ཧ་དང་། ཨ་དང་བཅས་བཞི་ནི་མོ་གཤམ་གྱི་ཡི་གེའོ། །ཨ་ནི་མཚན་མེད་ཅེས་ཀྱང་བྱ། །ཞེས་པ། ཨ་ནི་མོ་གཤམ་གྱི་ཡི་གེ་ཡིན་པར་མ་ཟད། སྒྲ་རྩོལ་ཤིན་ཏུ་ཞན་པས་མཚན་མེད་ཅེས་ཀྱང་བྱ་བ་སྟེ་ཟེར་བ་ཡིན་ནོ། །ཞེས་པའོ། །
སྔོན་འཇུག་ལྔ་ཡི་བ་ཡིག་ཕོ། །ཞེས་པ། སྔོན་འཇུག་གི་རྟགས་ཀྱི་དབྱེ་བ་བཤད་པ་སྟེ། རང་གི་འཇུག་ཡུལ་དུ་གྱུར་པའི་མིང་གཞིའི་སྔོན་དུ་འཇུག་པའི་སྔོན་འཇུག་ལྔ་ནི། ལེགས་བཤད་ལྗོན་དབང་ལས། ག་ད་བ་མ་འ་སྔོན་འཇུག། ཅེས་པ་ལྟར་སྔོན་འཇུག་ལྔ་པོ་དེའི་ནང་ནས་བ་ཡིག་ནི་ཕོ་ཡིན་ནོ། །ག་ད་མ་ནིང་། ཞེས་པ། ག་ད་གཉིས་སྔོན་འཇུག་གི་མ་ནིང་དང་། འ་མོ་ཡིག། ཅེས་པ། འ་ནི་མོ་དང་། མ་ནི་ཤིན་ཏུ་མོ་ཡིན་ནོ། །ཞེས་པ། མ་ནི་ཤིན་ཏུ་མོར་འགྱུར་བ་ཡིན་ནོ། །
དེ་རྣམས་གང་ལ་གང་འཇུག་ན། །ཞེས་པ། སྔོན་འཇུག་གི་རྟགས་ཀྱི་འཇུག་པ་བཤད་པ་སྟེ། གོང་དུ་བཤད་པའི་ཡི་གེ་དེ་རྣམས་མིང་གཞིའི་ཡི་གེ་གང་ལ་སྔོན་འཇུག་གང་འཇུག་ཅེ་ན། ཕོ་ཡིག་བ་ནི་ཀ་ཅ་ཏ། །ཙ་ག་ང་ཇ་ཉ་ད་ན། །ཛ་ཞ་ཟ་ར་ཤ་སར་འཇུག། ཅེས་པ། སྔོན་འཇུག་གི་ཕོ་ཡིག་བ་ནི། ཀ་དང་། ཅ་དང་། ཏ་དང་། ཙ་དང་། ག་དང་། ང་དང་། ཇ་དང་། ཉ་དང་། ད་དང་། ན་དང་། ཛ་དང་། ཞ་དང་། ཟ་དང་། ར་དང་། ཤ་དང་། ས་བཅས་ཡི་གེ་བཅུ་དྲུག་པོ་འདི་རྣམས་ལ་འཇུག་ཅིང་། ཀ་ལ་རྐྱང་བརྩེགས་འདོགས་གསུམ་གྱི་སྒོ་ནས་འཇུག་པ་ནི། དཔེར་ན། བཀའ། བསྐ། བཀྱེ། བཀྲ། བསྐྱངས། ཅ་ལ་རྐྱང་འཕུལ་ཁོ་ནས་འཇུག་པ་དཔེར་ན། བཅས། བཅོམ། བཅུག། ལྟ་བུ། ཏ་ལ་རྐྱང་བརྩེགས་གཉིས་ཀྱིས་འཇུག་སྟེ་དཔེར་ན། བཏབ། བཏུད། བཏགས། བརྟགས། བལྟ། བསྟར། ལྟ་བུ། ཙ་ལ་རྐྱང་བརྩེགས་ཀྱིས་འཇུག་པ་ནི། བཙལ། བཙོས། བཙུགས། བརྩེགས། ལྟ་བུ། ག་ལ་རྐྱང་འདོགས་བརྩེགས་གསུམ་གྱིས་འཇུག་པ་ནི། བགོ། བགྲད། བགྱིས། བརྒལ། བསྒོམས། ལྟ་བུ། ང་ལ་བརྩེགས་འཕུལ་ཁོ་ནས་འཇུག་པ་ནི། བརྔམས། བསྔགས། ལྟ་བུ། ཇ་ལ་བརྩེགས་འཕུལ་ཁོ་ནས་འཇུག་པ། བརྗེས། བརྗིད། ལྟ་བུ། ཉ་ལ་བརྩེགས་འཕུལ་ཁོ་ནས། བརྙན། བསྙེན། ལྟ་བུ། ད་ལ་རྐྱང་བརྩེགས་གཉིས་ཀྱིས་འཇུག་པ་ནི། བདེ། བརྡ། བལྡག། བསྡད། ལྟ་བུ། ན་ལ་བརྩེགས་འཕུལ་ཁོ་ནས། བརྣག། བསྣམས། ལྟ་བུ། ཛ་ལ་བརྩེགས་འཕུལ་ཁོ་ནས་འཇུག་པ་ནི། བརྫེས། བརྫིས། ལྟ་བུ། ཞ་ལ་རྐྱང་འཕུལ། བཞག། བཞི། བཞེས། ལྟ་བུ། ཟ་ལ་རྐྱང་འདོགས་གཉིས། དཔེར་ན། བཟང་། བཟི། བཟུང་། བཟེད། བཟོ། བཟླས། ལྟ་བུ། ར་ལ་འདོགས་འཕུལ་ཁོ་ནས་འཇུག་པ་ནི། བརླབས། ལྟ་བུ། ཤ་ལ་རྐྱང་འཕུལ་ཁོ་ནས་འཇུག་པ་ནི། དཔེར་ན། བཤད། བཤེས། ལྟ་བུ། ས་ལ་རྐྱང་འདོགས་གཉིས་ཀྱིས་འཇུག་པ། བསམ། བསུ། བསེ། བསོས། བསྲིས། བསྲུངས། བསྲེས། བསྲོས། བསླབ། ལྟ་བུ། 
མ་ནིང་ག་ནི་ཅ་ཏ་ཙ། །ཉ་ད་ན་ཞ་ཟ་ཡ་ཤ། སར་འཇུག། ཅེས་པ། སྔོན་འཇུག་གི་མ་ནིང་ག་ནི་མིང་གཞིའི། ཅ་དང་། ཏ་དང་། ཙ་དང་། ཉ་དང་། ད་དང་། ན་དང་། ཞ་དང་། ཟ་དང་། ཡ་དང་། ཤ་དང་། ས་བཅས་བཅུ་གཅིག་ལ་རྐྱང་འཕུལ་ཁོ་ནས་འཇུག་པ་ནི། གཅོད། གཏེར། གཙོ། གཉེན། གདོང། གནད། གཞལ། གཟིགས། གཡང་། གཤེགས། གསུང་། ལྟ་བུ། མ་ནིང་ད་ཡིག་ནི། །ཀ་པ་ག་བ་ང་མར་འཇུག། ཅེས་པ། སྔོན་འཇུག་གི་མ་ནིང་ད་ཡིག་ནི་མིང་གཞིའི། ཀ་དང་། པ་དང་། ག་དང་། བ་དང་། ང་དང་། མ་བཅས་དྲུག་པོ་འདི་རྣམས་ལ་འཇུག་ཅིང་། དེ་ཡང་ང་ལ་རྐྱང་འཕུལ་དང་གཞན་ལྔ་ལ་རྐྱང་འདོགས་གཉིས་ཏེ། དཔེར་ན། དཀར། དཀྱིལ། དཀྲིགས། དཔལ། དཔྲལ། དཔྱིད། དགའ། དགྲ། དགྱེས། དབང་། དབྲི། དབྱིབས། དངུལ། དམའ། དམིགས། དམྱལ། ལྟ་བུ། 
མོ་ཡིག་འ་ནི་ག་ཇ་ད། །བ་ཛ་ཁ་ཆ་ཐ་ཕ་ཚར། །ཞེས་པ། ག་དང་། ཇ་དང་། ད་དང་། བ་དང་། ཛ་དང་། ཁ་དང་། ཆ་དང་། ཐ་དང་། ཕ་དང་། ཚ་བཅས་བཅུ་པོ་ལ་མོ་ཡིག་འ་འཇུག་པ་ལས། ག་ལ་རྐྱང་འདོགས་གཉིས་ཀྱིས་འཇུག་པ་ནི། འགའ། འགྲོ། འགྱེལ། ཇ་ལ་རྐྱང་འཕུལ་ནི། འཇལ། ད་ལ་རྐྱང་འདོགས་ཀྱི་དཔེ་ནི། འདབ། འདི། འདྲ། བ་ལ་རྐྱང་འདོགས་དཔེར་ན། འབའ། འབྲོག། འབྱོར། ཛ་ལ་རྐྱང་འཕུལ་ནི། འཛེར། འཛུམ། འཛོལ། ཁ་ལ་རྐྱང་འདོགས། འཁོར། འཁྲུལ། འཁྲི། འཁྱིར། ཆ་ལ་རྐྱང་འཕུལ། འཆད། འཆང་། འཆར། ཐ་ལ་རྐྱང་འཕུལ། འཐོབ། ཕ་ལ་རྐྱང་འདོགས། འཕར། འཕྲེང་། འཕྱི། ཚ་ལ་རྐྱང་འཕུལ། འཚལ། ལྟ་བུ། 
ཤིན་ཏུ་མོ་ཡི་མ་ཡིག་ནི། །ཁ་ཆ་ཐ་ཚ་ག་ཇ་ད། །ཛ་ང་ཉ་ན་རྣམས་ལ་འཇུག། ཅེས་པ། སྔོན་འཇུག་གི་ཤིན་ཏུ་མོ་མ་ཡིག་ནི་མིང་གཞིའི། ཁ་དང་། ཆ་དང་། ཐ་དང་། ཚ་དང་། ག་དང་། ཇ་དང་། ད་དང་། ཛ་དང་། ང་དང་། ཉ་དང་། ན་བཅས་བཅུ་གཅིག་ལ་འཇུག་པའི་ཁ་ག་གཉིས་ལ་རྐྱང་འདོགས་དང་། གཞན་མ་རྐྱང་འཕུལ་དཔེར་ན། མཁའ། མཁྲིས། མཁྱེན། མཆིས། མཐོང་། མཚུངས། མགོན། མགྲིན། མགྱོགས། མཇལ། མདའ། མཛོད། མངའ། མཉམ། མནན། ལྟ་བུ། 
ཇི་ལྟར་འཇུག་པར་བྱེད་ཅེ་ན། །ཕོ་ནི་སྒྲ་རྩོལ་དྲག་པར་འཇུག། མ་ནིང་རན་པར་འཇུག་པ་ཡིན། །མོ་ནི་ཞན་པའི་ཚུལ་གྱིས་ཏེ། །ཤིན་ཏུ་མོ་ནི་མཉམ་པས་སོ། །ཞེས་པ། སྒྲ་རྩོལ་དང་མཐུན་པའི་སྒོ་ནས་ཇི་ལྟར་འཇུག་པར་བྱེད་པ་ཡིན་ནམ་ཟེར་ན། སྔོན་འཇུག་གི་ཕོ་བ་ནི་རང་གི་འཇུག་ཡུལ་མིང་གཞིའི་ཡེ་གེ་རྣམས་ལ་སྒྲ་སྟེ་སྐད་གདངས་ཆེ་བ་དང་། རྩོལ་བ་ཞེས་པ་དབུགས་ལ་སོགས་པའི་རྩོལ་བ་ཤིན་ཏུ་ཆེ་བས་སྒྲ་རྩོལ་དྲག་པར་འཇུག་པ་དང་། མ་ནིང་ག་ད་གཉིས་ནི་སྒྲ་རྩོལ་ཆ་སྙོམས་རན་པ་སྟེ་འཚམས་པར་འཇུག་པ་དང་། མོ་འ་ཡིག་ནི་སྒྲ་རྩོལ་ཞན་པ་སྟེ་ཆུང་བའི་ཚུལ་གྱིས་འཇུག་པ་དང་། ཤིན་ཏུ་མོ་མ་ཡིག་ནི་སྒྲ་རྩོལ་མོ་ལས་ཀྱང་ཤིན་ཏུ་ཞན་པས་ན་མཉམ་པས་སོ་ཞེས་པའོ། །
ཅི་ཕྱིར་འཇུག་པར་བྱེད་ཅེ་ན། །ཞེས་པ། སྔོན་འཇུག་ལྔ་པོ་དེ་རྣམས་འཇུག་ཡུལ་མིང་གཞིའི་ཡེ་གེ་རྣམས་ལ་དགོས་པ་ཅི་ཕྱིར་འཇུག་པར་བྱེད་ཅེ་ན། 
ཐོག་མར་འདི་ལྟར་ཤེས་དགོས་ཏེ། །ལས་གང་ཞིག་ལ་བྱེད་པ་པོ། །གཞན་དང་དངོས་སུ་འབྲེལ་བ་ཡི། །དབང་དུ་བྱས་ནས་བྱེད་པོ་དང་། །དེ་ཡི་བྱེད་པ་གཉིས་པོ་ནི། །དངོས་པོ་བདག་ཡིན་བྱ་ཡུལ་དང་། །བྱ་བ་གཉིས་པོ་དངོས་པོ་གཞན། །ཞེས་པ། སྔོན་འཇུག་གི་ཅི་ཕྱིར་འཇུག་གི་གཞུང་དོན་ཞིབ་ཏུ་ཤེས་པ་ལ་ཐོག་མར་འདི་ལྟར་ཤེས་པར་བྱེད་དགོས་ཏེ། ལས་སམ་བྱ་ཡུལ་ལ་བྱ་བ་ཞིག་བྱེད་རྒྱུ་ཡོད་ན་བདག་གཞན་དུས་གསུམ་གྱི་དབྱེ་བ་འཇུག་ལ། ལས་སམ་བྱ་ཡུལ་ལ་བྱ་བ་བྱེད་རྒྱུ་མེད་ན་བདག་གཞན་དུས་གསུམ་གྱི་དབྱེ་བ་མི་འཇུག། དེ་ལ་བྱེད་པོ་གཞན་དང་དངོས་སུ་འབྲེལ་བའི་དབང་དུ་བྱས་ནས་བྱེད་པོ་གང་ཟག་དང་དེའི་བྱེད་པ་ནི་ཤིང་གཅོད་པ་ལྟ་བུར་མཚོན་ན་སྟ་རེ་ཡིན་པས་དེ་གཉིས་ནི། བདག་གཞན་གཉིས་ཀྱི་ནང་ནས་བདག་ཡིན། དེས་བསྒྲུབ་པར་བྱ་བའི་ཡུལ་གྱི་དངོས་པོ་དང་བྱ་བ་གཉིས་པོ་ནི་བདག་གཞན་གཉིས་ཀྱི་ནང་ནས་གཞན་ཡིན། དེ་ཡང་བྱ་བའི་ཡུལ་གྱི་དངོས་པོ་ནི་ཤིང་ཡིན། བྱ་བ་ནི་ཤིང་གཅོད་པའི་ལས་ཀ་སྟ་རེའི་འདེགས་འཇོག་དང་ཤིང་དུམ་བུར་བཏུབ་པ་སོགས་ཡིན། དཔེ་བརྗོད་ཀྱི་སྐབས་སུ། ཤིང་གཅོད་པ་པོ། ཤིང་གཅོད་པོ། ཞེས་པའི་སྒྲ་འདི་ལྟ་བུས་བྱེད་པོ་གང་ཟག་ཤིང་མཁན་གོ་བས་བདག་གཞན་གཉིས་ནས་བདག་ཡིན། གཅོད་པར་བྱེད། གཅོད་དོ། །ལྟ་བུ་བྱེད་ལས་གསལ་བྱེད་ཀྱི་སྒྲ་ཟེར་བ་ཡིན་ནོ། །དོན་དུ་བྱེད་པ་སྟ་རེ་དང་དེ་འདེགས་པའི་བྱ་བ་གོ་དགོས། བདག་གཞན་གཉིས་ནས་དེ་ཡང་བདག་ཡིན། གཅད་བྱ། གཅད་པར་བྱ་བ། གཅད་བྱའི་ཤིང་། ལྟ་བུ་འདི་རྣམས་ཚིག་བརྗོད་ཚུལ་མི་འདྲ་བ་བྱུང་ཡང་དོན་གཅིག་ཅིང་བྱ་ཡུལ་གསལ་བྱེད་ཀྱི་སྒྲ་ཟེར་བ་ཡིན། འདི་སྐབས་བྱ་ཡུལ་ཤིང་གོ་དགོས་ཤིང་བདག་གཞན་གཉིས་ནས་གཞན་ཡིན། གཅད་པར་བྱ། གཅད་དོ། །ལྟ་བུ་འདི་རྣམས་ལ་བྱ་བའི་ཡུལ་དང་འབྲེལ་བའི་བྱ་བ་གསལ་བྱེད་ཀྱི་སྒྲ་ཟེར་བ་ཡིན། འདི་སྐབས་སྟ་རེ་འདེགས་པའི་བྱ་བ་ཤིང་གི་སྟེང་དུ་བབས་ནས་ཤིང་བཀས་པ་དང་དུམ་བུར་འགྲོ་བ་སོགས་གོ་དགོས་ཤིང་བདག་གཞན་གཉིས་ནས་གཞན་ཡིན། བདག་གཞན་གཉིས་ཀྱི་དབྱེ་བ་དེ་ལྟར་བློ་ལ་བཞག་ནས། 
དུས་གསུམ་གྱི་དབྱེ་བ་ནི། དེ་བཞིན་བྱེད་པ་པོ་གཞན་དང་། །དངོས་སུ་འབྲེལ་མིན་ཇི་ལྟར་ཡང་། །བྱ་བ་བྱས་ཟིན་འདས་པ་དང་། །བྱ་བ་བྱེད་འགྱུར་མ་འོངས་དང་། །བྱེད་བཞིན་པ་ནི་ད་ལྟ་བ། །ཞེས་པ། གོང་དུ་བདག་གཞན་སོ་སོར་དབྱེ་བ་དེ་བཞིན་དུ་བྱེད་པ་པོ་གཞན་དང་དངོས་སུ་འབྲེལ་ཡང་རུང་། མ་འབྲེལ་ཡང་རུང་ཇི་ལྟར་ཡིན་ན་ཡང་། བྱ་བ་བྱས་ཟིན་པ་ནི་འདས་པ་དང་། དཔེར་ན། ལྷ་བསྒྲུབས། ཤིང་བཅད། ལྟ་བུ་དང་། བྱ་བ་བྱེད་འགྱུར་ནི་མ་འོངས་པ་དཔེར་ན། ལྷ་བསྒྲུབ། བསྒྲུབ་པར་བྱ། བསྒྲུབ་བྱ། བསྒྲུབ་པར་བྱ་བ། བསྒྲུབ་བྱའི་ལྷ། གཅད་བྱ། གཅད་པར་བྱ་བ། གཅད་པར་བྱ། གཅད་དོ། །གཅད་བྱའི་ཤིང་། འདི་རྣམས་དུས་གསུམ་ནས་དུས་མ་འོངས་པ་ཡིན། བྱ་བ་བྱེད་བཞིན་པ་ད་ལྟར་བ་ནི་དཔེར་ན། ལྷ་སྒྲུབ། སྒྲུབ་བོ། །སྒྲུབ་བཞིན་པ། སྒྲུབ་ཀྱིན་འདུག། སྒྲུབ་པར་བྱེད། སྒྲུབ་བྱེད། ཤིང་གཅོད་པར་བྱེད། གཅོད་དོ། །གཅོད་བྱེད། གཅོད་བཞིན་པ། གཅོད་ཀྱིན་འདུག། ལྟ་བུ་འདི་རྣམས་ད་ལྟ་བ་ཡིན། 
ཡང་བྱ་བྱེད་ལས་གསུམ་ཟེར་རྒྱུ་འདི་ངོས་འཛིན་ཡག་པོ་ཤེས་དགོས་པས། གཅོད་པོ་དང་། སྒྲུབ་པ་པོ། ལྟ་བུ་འདི་རྣམས་བྱ་བྱེད་ལས་གསུམ་གྱི་ནང་ནས་བྱེད་པ་ཡིན། གཅོད་པར་བྱེད། གཅད་པར་བྱ། གཅད་དོ། །སྒྲུབ་པར་བྱེད། བསྒྲུབ་པར་བྱ། བསྒྲུབ་བོ། །ལྟ་བུ་བྱ་བྱེད་ལས་གསུམ་གྱི་ནང་ནས་བྱ་བ་ཡིན། གཅད་བྱ། གཅད་པར་བྱ་བ། གཅད་བྱའི་ཤིང་། བསྒྲུབ་བྱ། བསྒྲུབ་པར་བྱ་བ། བསྒྲུབ་བྱའི་ལྷ། ལྟ་བུ་འདི་རྣམས་བྱ་བྱེད་ལས་གསུམ་གྱི་ནང་ནས་ལས་ཟེར་བ་དེ་ཡིན་ཏེ། བསྟན་བཅོས་འདི་ཡི་གཤམ་དུ། ལས་དང་བྱ་ཡུལ་དོན་གཅིག་སྟེ། །ཞེས་གསུངས་པའི་ཕྱིར། 
ཡང་བྱེད་པ་ལ་གཙོ་ཕལ་གཉིས་ཡོད་པས་གཅོད་པ་པོ་ཤིང་གཅོད་མཁན་གང་ཟག་དེ་གཙོ་བོ་ཡིན། གཅོད་བྱེད་སྟ་རེ་ཕལ་པ་ཡིན། ཤིང་གཅད་པ་བྱ་བ་ཡིན་ཅིང་དེ་ལ་བྱེད་པ་པོ་ལ་ཡོད་པའི་བྱ་བ་དང་། བྱ་བའི་ཡུལ་ལ་ཡོད་པའི་བྱ་བ་གཉིས་ཡོད་དེ། སྟ་རེས་ཤིང་གཅོད་པའི་རྩོལ་བ་ནི་བྱེད་པ་པོ་ཤིང་མཁན་ལ་ཡོད་ཅིང་དེ་གསལ་བྱེད་ཀྱི་སྒྲ་ནི། གཅོད་པར་བྱེད་ཟེར་བ་འདི་ཡིན། ཤིང་དུམ་བུར་བཅད་པའི་ཆ་ནི་བྱ་ཡུལ་ཤིང་གི་སྟེང་དུ་ཡོད་ཅིང་དེ་གསལ་བྱེད་ཀྱི་སྒྲ་ནི། གཅད་དོ། །གཅད་པར་བྱ། ཞེས་པ་འདི་ཡིན་ནོ། །འདི་སྐབས་མཁས་པ་སོ་སོའི་བཞེད་ཚུལ་མི་འདྲ་བ་མང་པོ་འདུག་ཀྱང་རང་ལུགས་འདི་ལྟར་འཐད་པར་སེམས་སོ། །ཡང་གོང་དུ་དངོས་པོ་བདག་ཡིན་ཞེས་པའི་དངོས་པོ་དེ་རྟགས་འཇུག་རྩ་བ་ན་དངོས་སུ་གསུངས་མེད་པས་གསར་བུ་བ་རྣམས་ལ་མ་སྦྱར་ན་རེ་ཞིག་གོ་བདེ་ཞིང་། དངོས་པོ་དང་དངོས་ཅན་གྱི་དངོས་པོ་དེ་ཡིན་ཟེར་བ་གུ་དོག་འབའ་ཞིག་གོ། 
དེ་ཕྱིར་དུས་གསུམ་དབྱེ་བས་ནི། །བྱེད་ལས་དང་འབྲེལ་ངག་གི་ནི། །སྦྱོར་བ་ཀུན་ལ་ཁྱབ་པ་ཡིན། །ཞེས་པ། རྒྱུ་མཚན་དེའི་ཕྱིར་དུས་གསུམ་གྱི་དབྱེ་བས་ནི་བྱེད་ལས་དང་འབྲེལ་བའི་ངག་གི་སྦྱོར་བ་ཐམས་ཅད་ལ་ཁྱབ་པ་ཡིན། ཞེས་པའོ། །དེ་ཡང་གོ་བདེ་བར་བརྗོད་ན་བྱེད་ལས་དང་འབྲེལ་བའི་ངག་ཡིན་ཚད་ཐམས་ཅད་ཡང་ན་དུས་འདས་པ་ཡིན་དགོས། ཡང་ན་དུས་མ་འོངས་པ་ཡིན་དགོས། ཡང་ན་ད་ལྟ་བ་ཡིན་དགོས། ཞེས་པའི་དོན་ནོ། །བདག་གཞན་དབྱེ་བས་དེ་ཙམ་དུ། །ཁྱབ་པ་མིན་ཡང་བྱེད་པོ་དང་། །བྱ་ཡུལ་བསྡུ་ཕྱིར་དབྱེ་བ་དེ། །མཛད་ནས་བདག་གཞན་དང་འབྲེལ་བའི། །བྱ་བྱེད་རྣམས་ཀྱང་དེ་ཁོངས་བསྡུས། །ཞེས་པ། བདག་གཞན་གྱི་དབྱེ་བས་བྱེད་ལས་དང་འབྲེལ་བའི་ངག་གི་སྦྱོར་བ་ཐམས་ཅད་ལ་དུས་གསུམ་གྱི་དབྱེ་བས་ཁྱབ་པ་དེ་ཙམ་དུ་མ་ཁྱབ་ཀྱང་། འོ་ན་གང་ལ་མ་ཁྱབ་ཅེ་ན། གདུགས་སུ་འཁྱིར། ཆུར་འཁྱིལ། ལྟ་བུ་འདི་རྣམས་ལ་དུས་གསུམ་གྱི་དབྱེ་བས་ཁྱབ་ཀྱང་བདག་གཞན་གྱི་དབྱེ་བས་མ་ཁྱབ་པ་སྟེ་བདག་གཞན་གྱི་དབྱེ་བའི་ཁོངས་སུ་མ་གཏོགས་སོ། །
བདག་གཞན་གྱི་དབྱེ་བ་མཛད་པའི་དགོས་པ་ནི། སྒྲུབ་པ་པོ། བསྒྲུབ་བྱའི་ལྷ། ལྟ་བུ་བྱེད་པ་པོ་དང་བྱ་ཡུལ་གཉིས་བསྡུ་བའི་ཕྱིར་དུ་དབྱེ་བ་དེ་མཛད་ནས། དེའི་ཞར་ལ་བདག་གཞན་དང་འབྲེལ་བའི་བྱ་བྱེད་ཀྱི་ཚིག་ཕན་ཚུན་ཤེད་མཚུངས་པ་རྣམས་ཀྱང་དེ་ཁོངས་བསྡུས་ཞེས་པའོ། །བྱ་བྱེད་ཀྱི་སྒྲ་ཤེད་མཚུངས་བདག་གཞན་གྱི་ཁོངས་སུ་བསྡུ་ཚུལ་ཇི་ལྟར་ཡིན་སྙམ་ན། སྒྲུབ་པར་བྱེད། ཅེས་པའི་ཚིག་འདི་སྒྲུབ་པ་པོ་ཞེས་པ་དང་ཤེད་མཚུངས་ཡིན་པས་བདག་གཞན་གཉིས་ཀྱི་ནང་ནས་བདག་གི་ཁོངས་སུ་བསྡུས། བསྒྲུབ་པར་བྱ། ཞེས་པ་འདི་བསྒྲུབ་བྱའི་ལྷ་ཞེས་པ་དང་ཤེད་མཚུངས་ཡིན་པས་བདག་གཞན་གཉིས་ཀྱི་ནང་ནས་གཞན་གྱི་ཁོངས་སུ་བསྡུས། ཡང་བདག་གཞན་གྱི་དབྱེ་བ་མ་མཛད་ན་ཅིར་འགྱུར་སྙམ་ན། མ་མཛད་ན་སྐྱོན་འདི་ལྟར། དཔེར་ན། སྐལ་ལྡན་གྱིས་སངས་རྒྱས་བསྒྲུབས་ལྟ་བུའི་ཚེ། བསྒྲུབས་ཞེས་པའི་ཚིག་ཁོ་ནས་དུས་འདས་པ་གོ་ནུས་ཀྱང་། སྐལ་ལྡན་དང་སངས་རྒྱས་དེ་ཇི་ལྟ་བུ་ཡིན་ནམ་སྙམ་པའི་དོགས་པ་འབྱུང་བའི་སྐྱོན་ཡོད། བདག་གཞན་གྱི་དབྱེ་བ་མཛད་པས་སྐལ་ལྡན་དེ་བདག་བྱེད་པོ་དང་། སངས་རྒྱས་བསྒྲུབ་པར་བྱ་བ་གཞན་དེ་ཡིན་པ་བདེ་བླག་ཏུ་གོ་བའི་དགོས་པ་ཡོད་པས་དེའི་ཕྱིར་བདག་གཞན་གྱི་དབྱེ་བ་མཛད་དོ། །
དེས་ན་དུས་གསུམ་དུ་དབྱེ་བ། །བདག་གཞན་དབྱེ་བས་མ་ཁྱབ་པ། །བསྡུ་བའི་དོན་དུ་ཤེས་དགོས་པར། །གསུངས་ཀྱང་སྔོན་འཇུག་འ་ཡིག་སྐབས། །བྱེད་ལས་ཙམ་དང་འབྲེལ་བ་ཡི། །དངོས་པོ་བདག་ལའང་འཇུག་པ་མཐོང་། །ཞེས་པ། དེས་ན་འདས་པ། མ་འོངས་པ། ད་ལྟ་བ་བཅས་དུས་གསུམ་དུ་དབྱེ་བའི་དགོས་པ་ནི། བདག་གཞན་གྱི་དབྱེ་བས་མ་ཁྱབ་པའམ་མ་བསྡུས་པ་ལྕགས་གསེར་དུ་གྱུར་ལྟ་བུ་དུས་འདས་པ་དང་། ཆུ་འཁྱིལ་བར་འགྱུར་ལྟ་བུ་དུས་མ་འོངས་པ་དང་། གདུགས་འཁྱིལ་གྱིན་འདུག། འཁྱིར་བཞིན་པའོ། །ལྟ་བུ་དུས་ད་ལྟ་བ་རྣམས་སུ་བསྡུ་བའི་དོན་དུ་ཤེས་དགོས་པར་གསུངས་ཀྱང་སྔོན་འཇུག་འ་ཡིག་སྐབས་བྱེད་ལས་ཙམ་དང་འབྲེལ་བ་ཡི། ཆོས་འཆད་པ་པོ། འཆད་པར་བྱེད། ལྟ་བུ་དངོས་པོ་བདག་ལའང་འཇུག་པ་མཐོང་ངོ་། །ཞེས་པའོ། །
དེ་ལྟར་ངེས་ནས་ཕོ་ཡིག་བ། །ཞེས་པ། བཤད་མ་ཐག་པ་དེ་ལྟར་ཚུལ་བཞིན་ངེས་ནས་སྔོན་འཇུག་གི་ཕོ་ཡིག་བ་ནི། དུས་འདས་པ་དང་། གཞན་གཉིས་ལ་འཇུག་པའི་དཔེར་བརྗོད་ནི། ཞེས་པའོ། །བསྒྲུབས་སོ་ལྟ་བུ་འདས་པ་དང་། །ཞེས་པ། བསྒྲུབས་སོ། །བཀང་། བཅད། ལྟ་བུ་འདི་རྣམས་དུས་འདས་པ་ཡིན་པས་དེས་མཚོན་ནས་རྒྱ་ཆེར་ཤེས་པར་བྱའོ། །བསྒྲུབ་བྱའི་ལྷ་དང་བསྒྲུབ་པར་བྱ། །ཞེས་སོགས་དངོས་པོ་གཞན་ལ་འཇུག། ཅེས་པ། ཕོ་ཡིག་བ་བསྒྲུབ་བྱའི་ལྷ་སོགས་དངོས་པོ་གཞན་ལ་འཇུག་པའི་དཔེ་ནི། བསྒྲུབ་བྱ། བསྒྲུབ་པར་བྱ་བ། བསྒྲུབ་བྱའི་ལྷ། བཅག་བྱ། བཅག་པར་བྱ། བཅག་བྱའི་རྡོ། ལྟ་བུ། 
མ་ནིང་ག་ད་གཉིས་པོ་ནི། །ཞེས་པ། སྔོན་འཇུག་མ་ནིང་ག་དང་ད་གཉིས་པོ་ནི་དངོས་པོ་བདག་དང་། དངོས་པོ་གཞན་དང་། དུས་ད་ལྟ་བ་བཅས་གསུམ་ལ་འཇུག་པ་ལས་དང་པོ་དངོས་པོ་བདག་ལ་འཇུག་པ་ནི། གཅོད་པ་པོ་དང་གཅོད་པར་བྱེད། །གཅོད་པར་འགྱུར་དང་དཀྲི་བ་པོ། །དཀྲི་བར་བྱེད་དང་དཀྲི་བར་འགྱུར། །ཞེས་སོགས་དངོས་པོ་བདག་དོན་དང་། །ཞེས་པ། ཤིང་གཅོད་པ་པོ། གཅོད་བྱེད། གཅོད་པར་བྱེད། གཅོད་པར་འགྱུར་རོ། །སྣལ་མ་དཀྲི་བ་པོ། དཀྲི་བར་བྱེད། དཀྲི་བར་འགྱུར། གསོད་པ་པོ། གསོད་པར་བྱེད། རྒྱ་མཚོ་དཀྲུག་པ་པོ། དཀྲུག་པར་བྱེད། ལྟ་བུ་དངོས་པོ་བདག་གསལ་བྱེད་ཀྱི་དོན་དུ་གོ་བར་བྱའོ། །གཉིས་པ། གཅད་བྱའི་ཤིང་དང་གཅད་པར་བྱ། །དཀྲི་བྱའི་སྣལ་མ་དཀྲི་བར་བྱ། །ཞེས་སོགས་དངོས་པོ་གཞན་དོན་དང་། །ཞེས་པ། མ་ནིང་ག་ད་གཉིས་གཅད་བྱའི་ཤིང་སོགས་དངོས་པོ་གཞན་དོན་དུ་འཇུག་པ་ནི། གསད་བྱ། གསད་པར་བྱ་བ། གསད་བྱའི་ལུག། དགག་བྱ། དགག་པར་བྱ་བ། དགག་བྱའི་སྐྱོན། ལྟ་བུ། གསུམ་པ། གཅོད་བཞིན་པ་དང་དཀྲི་བཞིན་པ། །ཞེས་སོགས་ད་ལྟ་སྒྲུབ་ཆེད་འཇུག། ཅེས་པ། མ་ནིང་ག་ད་གཉིས་བྱེད་པ་པོ་གཞན་དང་དངོས་སུ་འབྲེལ་བའི་བྱ་བ་བྱེད་བཞིན་པ་ད་ལྟ་བར་འཇུག་པ་ནི། ཤིང་གཅོད་བཞིན་པ། གཅོད་ཀྱིན་འདུག། སྣལ་མ་དཀྲི་བཞིན་པ། དཀྲི་ཡིན་འདུག། དོན་གཉེར་བཞིན་པ། གཉེར་གྱིན་འདུག། ཞོ་དཀྲོག་བཞིན་པ། དཀྲོག་པའི་སྒང་ཡིན། ལྟ་བུ་བྱེད་ལས་གསལ་བྱེད་ཀྱི་སྒྲ་ཚིག་གྲོགས་ཀྱིས་བསྒྱུར་བ་འདི་རྣམས་ད་ལྟ་བ་བསྒྲུབ་པའི་ཆེད་དུ་འཇུག་གོ། 
མོ་ཡིག་འ་ནི་བདག་དངོས་དང་། བདག་དོན་ཕལ་པ་དང་། དུས་ད་ལྟ་བ་དང་། མ་འོངས་པ་བཅས་བཞི་ལ་འཇུག། དང་པོ་བདག་དངོས་ནི། མོ་ཡིག་འ་ནི་འཆད་པ་པོ། །འཆད་པར་བྱེད་དང་འཆད་པར་འགྱུར། །ཞེས་སོགས་དངོས་པོ་བདག་དངོས་དང་། །ཞེས་པ། ཆོས་འཆད་པ་པོ། འཆད་པར་བྱེད། འཆད་པར་འགྱུར། མདུད་པ་འགྲོལ་བ་པོ། འགྲོལ་བྱེད། འགྲོལ་བར་འགྱུར། དེ་སོགས་དངོས་པོ་བདག་ཡིན་པས་དེ་བསྒྲུབ་པའི་ཕྱིར་འཇུག་གོ། གཉིས་པ་བདག་དོན་ཕལ་པ་ནི། འགྲོ་བ་པོ་དང་འགྲོ་བར་བྱེད། །ཅེས་སོགས་བདག་དོན་ཕལ་པ་དང་། །ཞེས་པ། མོ་ཡིག་བདག་དོན་ཕལ་པ་ལ་འཇུག་པའི་དཔེ་ནི། ལམ་དུ་འགྲོ་བ་པོ། འགྲོ་བར་བྱེད། འགྲོ་བར་འགྱུར་རོ། །མགོ་འཁོར་བ་པོ། འཁོར་བྱེད། ཕྱོགས་ཤར་ནས་འཆར་བ་པོ། འཆར་བྱེད། འོད་འཚེར་བ་པོ། འཚེར་བྱེད། སོགས་བྱ་བྱེད་ངོ་བོ་གཅིག་པའམ་ཐ་མི་དད་པར་སྣང་བའི་བདག་དོན་ཕལ་པ་ལ་འཇུག་གོ། གསུམ་པ་དུས་ད་ལྟ་བ་ནི། འཁྱིལ་ལོ་ཞེས་སོགས་ད་ལྟ་བ། །ཞེས་པ། ཆུ་འཁྱིལ་ལོ། །འཁྱིལ་བཞིན་པ། གདན་ལ་འཁོད་བཞིན་པ། འཁོད་མུས་ཡིན། མེ་འབར་བཞིན་པ། བདེ་བར་འཚོ་བཞིན་པ། སོགས་བདག་གཞན་གྱི་དབྱེ་བས་མ་བསྡུས་པའི་དུས་ད་ལྟ་བ་བསྒྲུབ་པའི་ཕྱིར་འཇུག་པའོ། །བཞི་པ་དུས་མ་འོངས་པ་ནི། འཁྱིལ་བར་འགྱུར་སོགས་མ་འོངས་འཇུག། ཅེས་པ། ཆུ་འཁྱིལ་བར་འགྱུར། སྨན་འཇུ་བར་འགྱུར། ལུས་འཚོ་བར་འགྱུར། དེ་ལ་སོགས་པ་བྱ་བྱེད་ཐ་མི་དད་དུ་སྣང་བའི་བྱ་བ་བྱེད་འགྱུར་མ་འོངས་པ་བསྒྲུབ་པའི་ཕྱིར་འཇུག་གོ། 

ཤིན་ཏུ་མོ་ཡི་མ་ཡིག་ནི། །བདག་གཞན་དུས་གསུམ་མཉམ་པར་འཇུག། ཅེས་པ། སྔོན་འཇུག་གི་ཤིན་ཏུ་མོ་མ་ཡིག་ནི་བདག་གཞན་གཉིས་དང་དུས་གསུམ་སྟེ་ཐམས་ཅད་ལ་མཉམ་པར་འཇུག། དེ་ཡང་བདག་ལ་འཇུག་པ་ནི། མཁྱེན་པ་པོ། མཁས་པར་བྱེད། ལྟ་བུ། གཞན་ལ་འཇུག་པ་ནི། མཁས་བྱ། མཆོད་བྱ། མཆོད་པར་བྱ། ལྟ་བུ། དུས་འདས་པ་ལ་འཇུག་པ་ནི། མཁྱེན་ཏོ། །མཁས་པར་བྱས། མགུ་བར་བྱས། ལྟ་བུ། དུས་ད་ལྟ་བར་འཇུག་པ་ནི། མཁྱེན་བཞིན་པ། མཇལ་བཞིན་པ། མཐུན་གྱིན་འདུག། ལྟ་བུ། མ་འོངས་པ་ལ་འཇུག་པ་ནི། མཁས་པར་འགྱུར། མཛའ་བར་འགྱུར། མཐུན་པར་འགྱུར། ལྟ་བུ་ཀུན་ལ་མཉམ་པར་འཇུག་གོ། 

འོན་ཀྱང་བྱེད་པོ་གཞན་དངོས་དང་། །འབྲེལ་བའི་འདས་ལ་འའི་སྔོན་འཇུག། མེད་པར་ངེས་ཤིང་ག་ད་ཉུང་། །ཞེས་པ། འོན་ཀྱང་བྱེད་པོ་གཞན་དང་དངོས་སུ་འབྲེལ་བའི་འདས་ཚིག་རྣམས་ལ་འའི་སྔོན་འཇུག་མེད་པར་ངེས་ཤིང་། དེར་མ་ཟད་ག་ད་གཉིས་ཀྱང་ཉུང་བར་ཡོད་དོ་ཞེས་པའོ། །ད་ལྟ་བ་ལ་བའི་སྔོན་འཇུག། ཉུང་ཞིང་མགོ་ཅན་ད་ལྟ་བར། །བས་འཕུལ་མེད་པར་ངེས་པ་ཙམ། །ཞེས་པ། ད་ལྟ་བའི་ཚིག་རྣམས་ལ་བ་ཡིག་གི་སྔོན་འཇུག་ཉུང་བར་མ་ཟད། ར་ལ་སའི་མགོ་ཅན་ད་ལྟ་བ་རྣམས་ལ་ཡང་བ་འཕུལ་མེད་པར་ངེས་པ་ཙམ་ཡིན། ཞེས་པའོ། །
གཞན་ཡང་བས་འཕུལ་ཅན་ཕལ་ཆེར། །བྱེད་པ་པོ་ནི་ད་ལྟ་དང་། །བྱ་ཡུལ་མ་འོངས་པར་བསྡུས་ནས། །ཞེས་པ། གཞན་ཡང་བའི་འཕུལ་རྟེན་ཅན་ཕལ་ཆེར་བྱེད་པ་པོ་དང་། བྱ་ཡུལ་གཉིས་ལས་བྱེད་པ་པོ་ནི་ད་ལྟ་བའི་ཁོངས་དང་། བྱ་ཡུལ་མ་འོངས་པའི་ཁོངས་སུ་བསྡུས་ནས་དུས་འདས་པ་དང་། ད་ལྟ་བ་དང་། མ་འོངས་པ་དང་། སྐུལ་ཚིག་བཅས་བཞི་རུ་དབྱེ་བར་བྱའོ། །དང་པོ་ནི། འདས་ལ་བས་འཕུལ་ཡང་འཇུག་ཡོད། །ཅེས་པ། མགོ་ཅན་འདས་ཚིག་རྣམས་ལ་བ་སོགས་སྔོན་འཇུག་དང་ཡང་འཇུག་གཉིས་ཀ་འཇུག་སྟེ། དཔེར་ན། ལྷ་བསྒོམས། ལྟ་བུ། གཉིས་པ་ནི། ད་ལྟ་བ་ལ་གཉིས་ཀ་མེད། །ཅེས་པ། ད་ལྟ་བའི་ཚིག་རྣམས་ལ་སྔོན་འཇུག་ཡང་འཇུག་གང་ཡང་མི་འཇུག་པའི་དཔེ་ནི། སྒྲུབ་པ་པོ། སྒྲུབ་བྱེད། སྒྲུབ་པར་བྱེད། སྒྲུབ་བོ། །ལྟ་བུ། གསུམ་པ། མ་འོངས་འཕུལ་ཡོད་ཡང་འཇུག་མེད། །ཅེས་པ། མ་འོངས་པའི་ཚིག་རྣམས་ལ་འཕུལ་ཡོད་ཡང་འཇུག་མེད་པའི་དཔེ་ནི། བསྒྲུབ་བྱ། བསྒྲུབ་པར་བྱ། བསྒྲུབ་བྱའི་ལྷ། ལྟ་བུ། བཞི་པ་སྐུལ་ཚིག་རྣམས་ལ་ཡང་འཇུག་ཡོད་མེད་གཉིས། དང་པོ་ཡོད་པ་ནི། སྐུལ་ཚིག་འཕུལ་མེད་ཡང་འཇུག་ཡོད། །ཅེས་པ། སྐུལ་ཚིག་རྣམས་ལ་འཕུལ་རྟེན་སྔོན་འཇུག་མེད་ཅིང་། ཡང་འཇུག་ཡོད་པའི་དཔེ་ནི། སྒྲུབས་ཤིག། སྲུངས་ཤིག། ལྟ་བུ། གཉིས་པ་ཡང་འཇུག་མེད་པ་ནི། སྐབས་འགར་འདས་དང་སྐུལ་ཚིག་ལ། །ས་རྐྱང་སྦྱར་བས་འཐུས་པའང་ཡོད། །ཅེས་པ། འདས་ཚིག་དང་སྐུལ་ཚིག་ཕལ་ཆེར་ལ་ཡང་འཇུག་ཐོབ་ཀྱང་། སྐབས་འགར་འདས་པ་དང་སྐུལ་ཚིག་གཉིས་ལ་ས་རྐྱང་སྦྱར་བས་འཐུས་པ་སྟེ་ཆོག་པའང་ཡོད་དེ། འདས་པ་ལ་ས་རྐྱང་སྦྱར་བས་འཐུས་པ་ནི། བྱས། འདས། བལྟས། ལྟ་བུ། སྐུལ་ཚིག་ལ་ས་རྐྱང་སྦྱར་བས་འཐུས་པ་ནི། གྱིས་ཤིག། ལྟོས་ཤིག། སྐུས། ལྟ་བུ། 
རྗེས་འཇུག་ཡི་གེ་བཅུ་པོ་ཡི། །ག་ད་བ་ས་བཞི་རྣམས་ཕོ། །ང་མ་འ་གསུམ་མོ་ཡིན་ཅིང་། །ན་ར་ལ་གསུམ་མ་ནིང་སྟེ། །མིང་གཞིའི་ཡི་གེ་ཀུན་ལ་འཇུག། ཅེས་པ། རྗེས་འཇུག་གི་རྟགས་ཀྱི་དབྱེ་བ་བཤད་པ་སྟེ། ག་ང་ད་ན་བ་མ་འ། །ར་ལ་ས་རྣམས་རྗེས་འཇུག་བཅུ། །ཞེས་པ་ལྟར་རྗེས་འཇུག་ཡི་གེ་བཅུ་པོ་དེ་རྣམས་ལ་ནང་གསེས་དབྱེ་ན་གསུམ་དུ་ཡོད། གསུམ་གང་ཞེ་ན། ཕོ་དང་། མོ་དང་། མ་ནིང་སྟེ་གསུམ་དུ་འགྱུར་རོ། །དང་པོ་ནི། ག་དང་། ད་དང་། བ་དང་། ས་བཅས་བཞི་ནི་ཕོ་ཡིག་གོ། གཉིས་པ། ང་དང་། མ་དང་། འ་བཅས་གསུམ་ནི་མོ་ཡིག་གོ། གསུམ་པ། ན་དང་། ར་དང་། ལ་བཅས་གསུམ་ནི་མ་ནིང་གི་ཡི་གེའོ། །དེ་རྣམས་མིང་གཞིའི་ཡི་གེ་ཀུན་ལ་འཇུག་པ་ཡིན་ནོ། །ཞེས་པའོ། །
ཇི་ལྟར་འཇུག་ཚུལ་གཉིས་ཡིན་ཏེ། །ཞེས་པ། རྗེས་འཇུག་གི་རྟགས་ཀྱི་འཇུག་ཚུལ་བཤད་པ་སྟེ་རྗེས་འཇུག་རྣམས་ཇི་ལྟར་འཇུག་པའི་ཚུལ་ལ་གཉིས་ཡོད་པ་ཡིན་ཏེ། སྒྲའི་འཇུག་ཚུལ་དང་། དོན་གྱི་འཇུག་ཚུལ་གཉིས་ལས། 
དང་པོ་ནི། དང་པོ་སྒྲ་ཡི་འཇུག་ཚུལ་ནི། །ཞེས་པ། དང་པོ་སྒྲ་ཡི་འཇུག་ཚུལ་དེ་ལ་ཡང་རྗེས་འཇུག་ཕོ་གསུམ་ནི་མིང་གཞིའི་ཡི་གེ་གང་ལ་ཞུགས་ཀྱང་བརྗོད་པའི་སྒྲ་གདངས་དྲག་པར་འཇུག་པ་དང་། མོ་གཉིས་ནི་སྒྲ་གདངས་ཞན་པར་འཇུག་པ་དང་། མ་ནིང་གསུམ་ནི་བར་མ་སྟེ་སྒྲ་གདངས་རན་པར་འཇུག་པ་ཡིན་ནོ། །
ཕོ་ལ་ཡང་ནང་གསེས་སྒྲ་རྩོལ་དྲག་པ་རྣམས་སྐྱེས་བུ་རབ་དང་། དེ་ལས་ཅུང་ཟད་ཞན་པ་བར་མ་རྣམས་སྐྱེས་བུ་འབྲིང་དང་། དེ་ལས་ཀྱང་ཤིན་ཏུ་ཞན་པ་སྐྱེས་བུ་ཐ་མ་སྟེ་གསུམ་དུ་ཡོད་པའི་དང་པོ་ནི། ཕོ་ཡི་ག་ཡིག་ཡང་འཇུག་ཅན། །སྐྱེས་བུ་རབ་དང་། ཞེས་པ། རྗེས་འཇུག་གི་ཕོ་ག་ཡིག་ལ་ཡང་འཇུག་ས་ཞུགས་ན་སྐྱེས་བུ་རབ་ཡིན་ཏེ། དཔེར་ན། མདོ་བཀླགས། དོན་གཟིགས། ལྟ་བུ་དང་། ཕོ་ཡིག་བ། །ཡང་འཇུག་ཅན་རྣམས་སྐྱེས་བུ་འབྲིང་། །ཞེས་པ། ཕོ་ཡིག་བ་ཡང་འཇུག་དང་འབྲེལ་ན་སྐྱེས་བུ་འབྲིང་ཡིན་ཏེ། དཔེར་ན། སྐྱབས། བསྒྲུབས། སྟོབས། ལྟ་བུའོ། །ག་བ་ཡང་འཇུག་མེད་པ་དང་། །ད་སའི་མཐའ་ཅན་ཐ་མ་སྟེ། །ཞེས་པ། ག་དང་བ་གཉིས་ཡང་འཇུག་མེད་པ་དང་། ད་སའི་མཐའ་ཅན་ཏེ་ད་དང་ས་རྗེས་འཇུག་ཏུ་ཡོད་པ་རྣམས་སྐྱེས་བུ་ཐ་མ་ཡིན་ཏེ། དཔེར་ན། བདག། མཆོག། ཁབ། རབ། ཡོད། བསྟོད། སྐྱེས། བཞེས། ལྟ་བུའོ། །དྲག་པ་ཕོ་ལའང་ནང་གསེས་ཀྱིས། །དྲག་ཞན་བར་མ་གསུམ་དུ་དབྱེ། །ཞེས་པ། དྲག་པ་ཕོའི་ཡི་གེ་ལའང་ནང་གསེས་ཀྱིས་དྲག་པ་སྐྱེས་བུ་རབ་དང་། བར་མ་སྐྱེས་བུ་འབྲིང་དང་། ཞན་པ་སྐྱེས་བུ་ཐ་མ་སྟེ་བཤད་མ་ཐག་པ་བཞིན་གསུམ་དུ་འགྱུར་རོ། །
དེ་བཞིན་ཞན་པ་མོ་ལ་ཡང་། །ནང་གསེས་དྲག་ཞན་གཉིས་དབྱེ་སྟེ། །ཞེས་པ། ཕོ་ལ་སྐྱེས་བུ་གསུམ་དུ་དབྱེ་བ་དེ་བཞིན་དུ་ཞན་པ་མོ་ལ་ཡང་ནང་གསེས་དྲག་པ་མོ་དང་། ཞན་པ་ཤིན་ཏུ་མོ་སྟེ་གཉིས་སུ་དབྱེ་སྟེ། ང་མ་ཡང་འཇུག་ཅན་མོ་དང་། །ཞེས་པ། ང་དང་། མ་གཉིས་ཡང་འཇུག་ཅན་རྣམས་དྲག་པ་མོ་ཙམ་ཡིན་ཏེ། དཔེར་ན། བཞེངས། གངས། དབྱིངས། བྱམས། བསྒོམས། རྣམས། ལྟ་བུའོ། །གཉིས་པ། ང་མ་ཡང་འཇུག་མེད་པ་དང་། །འ་མཐའ་ཅན་རྣམས་ཤིན་ཏུ་མོ། །ཞེས་པ། ང་དང་མ་གཉིས་ཡང་འཇུག་མེད་པ་དང་། འ་དང་བཅས་གསུམ་པོ་རྣམས་ཀྱི་མཐའ་ཅན་ཏེ་རྗེས་འཇུག་ནི་ཤིན་ཏུ་མོ་ཡིན་པའི་དཔེ་ནི། མཐོང་། ཞིང་། གསུམ། གཏམ། བཀའ། དགའ། མཁའ། མདའ། ལྟ་བུའོ། །
བར་མ་མ་ནིང་ན་ར་ལ། །ཡང་འཇུག་ཡོད་དམ་མེད་ཀྱང་རུང་། །མིང་གཞི་ཕོ་ཡིག་མཐར་ཡོད་དང་། །མིང་གཞི་མ་ནིང་རྗེས་སུ་ནི། །ཡང་འཇུག་དང་བཅས་ཞུགས་པ་ན། །དྲག་དང་འཕྲད་པས་དྲག་པར་འགྱུར། །ཞེས་པ། སྒྲ་གདངས་བར་མ་མ་ནིང་ན་ར་ལ་གསུམ་པོ་འདི་ལ་ཡང་འཇུག་ཡོད་དམ་མེད་ཀྱང་རུང་མིང་གཞི་ཕོ་ཡིག་གི་མཐར་ཡོད་པ་དང་། མིང་གཞི་མ་ནིང་གི་རྗེས་སུ་ཡང་འཇུག་དང་བཅས་ཏེ་ཞུགས་པ་ན་སྒྲ་གདངས་དྲག་པ་དང་འཕྲད་པ་ཡིན་པས་དྲག་པར་འགྱུར་ཏེ། དཔེར་ན་མིང་གཞི་ཕོ་ཡིག་དང་འཕྲད་པ་ནི། ཀུན། དཀོན། བཀར། བཀོལ། སྐུལ། ཅན། གཅེརད། བཅོལད། གཏན། བསྟནད། དཔོན། སྤར། དཔལ། སྤེལད། བརྩོན། བཙིརད། བསྩལད། སོགས་སོ། །མིང་གཞི་མ་ནིང་གི་རྗེས་སུ་ཡང་འཇུག་དང་བཅས་ཞུགས་པ་ནི། འཁོནད། ཆརད། ཐརད། ཕུལད། ཚརད། ལྟ་བུ་དྲག་དང་འཕྲད་པས་དྲག་པར་འགྱུར་བའོ། །འདི་སྐབས་སི་དངུལ་གཉིས་ཅུང་མི་འདྲ་བ་འདུག། མིང་གཞི་མོ་ཡིག་རྗེས་སུ་ནི། །ཡང་འཇུག་མེད་པར་ཞུགས་པ་ན། །ཞན་དང་འཕྲད་པས་ཞན་པར་འགྱུར། །ཞེས་པ། ན་ར་ལ་གསུམ་མིང་གཞི་མོ་ཡིག་གི་རྗེས་སུ་ནི་ཡང་འཇུག་མེད་པར་ཞུགས་པ་ན་ཞན་དང་འཕྲད་པས་ཞན་པར་འགྱུར་ཏེ། དཔེར་ན། འགྲན། འགོར། མགུལ། ལྗོན། འཇུར། མཇལ། དོན། འབར། འཛུལ། གཞོན། ཟུར། འོལ། གཡོན། བཤོར། གསལ། སོགས་སོ། །དེ་གཉིས་འགྱུར་བ་མ་ནིང་ཡིན། །ཞེས་པ། གོང་གི་དྲག་ཞན་གཉིས་པོ་དེ་འགྱུར་བ་མ་ནིང་སྟེ་འགྱུར་བ་ཞེས་པའི་དོན་ནི་མིང་གཞི་དྲག་པ་དང་འཕྲད་ན་དྲག་པ་དང་། མིང་གཞི་ཞན་པ་དང་འཕྲད་ན་ཞན་པར་འགྱུར་བ་སྟེ་རང་གསོ་མི་ཟིན་པས་ན་འགྱུར་བ་ཞེས་བརྗོད་པ་ཡིན་ནོ། །མིང་གཞི་མོ་ཡིག་རྗེས་སུ་ནི། །ཡང་འཇུག་དང་བཅས་ཞུགས་པ་ན། །དྲག་ཞན་གཉིས་ཀའི་ཆ་ལྡན་ཕྱིར། །མཚན་གཉིས་མ་ནིང་ཞེས་སུ་གྲགས། །ཞེས་པ། ན་ར་ལ་གསུམ་མིང་གཞི་མོ་ཡིག་གི་རྗེས་སུ་ཡང་འཇུག་དང་བཅས་ཏེ་ཞུགས་པ་ན་དྲག་ཞན་གཉིས་ཀའི་ཆ་དང་ལྡན་པའི་ཕྱིར། མཚན་གཉིས་མ་ནིང་ཞེས་སུ་གྲགས་པ་ཡིན་ཏེ། དཔེར་ན། བསྒརད། བརྒལད། འཇལད། དོནད། དབེནད། འཛརད། བཞརད། ཟིནད། ཟུརད། འོོནད། གཡུལད། ཤརད། གསོལད། ལྟ་བུ་མིང་གཞི་མོ་ཡིག་དང་འཕྲད་པས་མོའི་ཆ་དང་ལྡན། ཡང་འཇུག་ཕོ་ཡིག་དང་འཕྲད་པས་ཕོའི་ཆ་དང་ལྡན་པས་མཚན་གཉིས་དང་། རྗེས་འཇུག་ཁོ་རང་མ་ནིང་ཡིན་པས་མཚན་གཉིས་མ་ནིང་ཞེས་བརྗོད་དོ། །མིང་གཞི་མ་ནིང་རྗེས་སུ་ནི། །ཡང་འཇུག་མེད་པར་ཞུགས་པ་ན། །དྲག་ཞན་གང་དུའང་མི་འགྱུར་བས། །མཚན་མེད་མ་ནིང་ཞེས་སུ་འདོད། །ཅེས་པ། མིང་གཞི་མ་ནིང་ཁ་ཆ་ཐ་ཕ་ཚ་ལྔའི་རྗེས་སུ་ནི་ཡང་འཇུག་མེད་པར་ཞུགས་པ་ན་དྲག་ཞན་གང་དུའང་མི་འགྱུར་ཏེ། དཔེར་ན། མཁན། འཁོར། ཁལ། ཆེན། འཆར། འཆལ། མཐུན། ཐུར། མཐོལ། ཕན། འཕུར། འཕེལ། ཚོན། ཚུར། འཚོལ། ལྟ་བུ་མིང་གཞི་དང་རྗེས་འཇུག་གཉིས་ཀ་མ་ནིང་ཡིན་ཅིང་ཕོ་མོའི་མཚན་མ་གང་ཡང་མེད་པས་མཚན་མེད་མ་ནིང་ཞེས་སུ་འདོད་དོ། །
གཉིས་པ་ནི། གཉིས་པ་དོན་ལ་གཉིས་ཡོད་པའི། །ཞེས་པ། གཉིས་པ་དོན་གྱི་འཇུག་ཚུལ་བཤད་པ་ལ་གཉིས། སྔ་མ་གང་ལྟར་འགྱུར་བ་བཤད་པ་དང་། ཕྱི་མ་གང་ལྟར་འགྱུར་བ་བཤད་པའོ། །
དང་པོ་ནི། སྔ་མ་གང་ལྟར་འགྱུར་བ་ནི། །རྗེས་འཇུག་གང་ལ་ཞུགས་པ་ཡི། །མིང་དེས་བདག་གཞན་སོགས་གང་སྟོན། །ཞེས་པ། རྗེས་འཇུག་དེ་རྣམས་གང་ལ་ཞུགས་པའི་མིང་དེ་ཉིད་མིང་མཐའ་སོགས་ལ་ལྟོས་ནས་སྔ་མར་གྲུབ་པ་ཡིན་པས་དེས་བདག་གཞན་སོགས་གང་དང་གང་སྟོན་པ་ནི། ཕལ་ཆེར་མིང་དེའི་སྔོན་འཇུག་གི། ནུས་པར་སྦྱར་ནས་རྟོགས་པར་བྱ། །ཞེས་པ། མིང་དེས་དོན་གང་སྟོན་པ་ཕལ་ཆེར་མིང་དེའི་སྔོན་འཇུག་ལྔ་ལས་གང་ཞིག་ཡིན་པ་དེའི་ནུས་པར་སྦྱར་ནས་བདག་གཞན་དུས་གསུམ་སོགས་གང་ཡིན་རྟོགས་པར་བྱ་དགོས་ཏེ། དཔེར་ན། རྗེས་འཇུག་ཕོ་བཞི་ཅི་རིགས་པར་དུས་འདས་པ་ལ་འཇུག་པ། བསྒྲིགས། བསྒྲུབས། བཀག། བཏབ། བཤད། བརྟས། ལྟ་བུ། བདག་ལ་འཇུག་པ་ནི། འགྲོགས་བྱེད། འདེབས་བྱེད། འགོག་བྱེད། སྒྲུབ་བྱེད། སྡུད་བྱེད། མཛེས་བྱེད། ལྟ་བུ་དང་། དེ་རྣམས་གཞན་ལ་འཇུག་པ་ནི། གདགས་བྱ། དགག་བྱ། བསྒྲུབ་བྱ། བརྗོད་བྱ། ལྟ་བུ་དང་། བདག་གཞན་གྱི་དབྱེ་བས་མ་བསྡུས་པའི་དུས་ད་ལྟ་བར་འཇུག་པ་ནི། འཕགས་བཞིན་པ། འཇུག་བཞིན་པ། འགྲུབ་བཞིན་པ། འཁོད་བཞིན་པ། དགྱེས་བཞིན་པ། ལྟ་བུ་དང་། དུས་མ་འོངས་པར་འཇུག་པ་ནི། འབྱིད་པར་འགྱུར། འཇིབ་པར་འགྱུར། གཞུག་པར་འགྱུར། འཐོབ་པར་འགྱུར། འཆད་པར་འགྱུར། ལྟ་བུ་དང་། དེས་མཚོན་ནས་མོ་གཉིས་དང་མ་ནིང་གསུམ་ལ་ཡང་ཤེས་པར་བྱའོ། །མིང་རྐྱང་ཙམ་ནི། གདུགས། སྟོབས། བདག། གཡབ། ཚོད། དུས། ལྟ་བུ་དང་། ཞུགས་ཤིག། སྒྲུབས་ཤིག། ལྟ་བུ་སྐུལ་ཚིག་དང་། དེ་ལྟར་སྔོན་འཇུག་ལ་ལྟོས་པ་གཙོ་བོར་གསུངས་པའི་ཞར་ལ་སྔོན་འཇུག་མེད་ཀྱང་གོང་བཞིན་བདག་གཞན་སོགས་སྟོན་ནུས་པའང་ཤེས་དགོས་པ་ནི། རྟོགས་བྱེད། རྟོགས་ཟིན། རྩོམ་བྱེད། གླེང་བྱ། སྐོར་བཞིན་པ། སྟོན་པར་འགྱུར། སྐྱོབས་ཤིག། བྱས། ལྟ་བུ་དང་། ད་སའི་ཡང་འཇུག་གིས་འདས་པ་རང་དབང་དུ་སྟོན་པ། དཔེར་ན། གྱུརད། འདས། བྱས། གྲགས། ལྟ་བུའོ། །དེ་ལྟར་སའི་འཇུག་གསུམ་གྱིས་འདས་པ་དང་། འ་མཐའ་འདས་པ་ལ་གཏན་ནས་མི་འཇུག་པའི་ཁྱད་པར་ཙམ་ལས་གཞན་མ་འཇུག་ཡུལ་བདག་གཞན་སོགས་གང་ཡིན་ཚིག་གྲོགས་ཀྱིས་བསྒྱུར་བའི་ནུས་པར་ཤེས་དགོས་པ་ཡིན་ནོ། །
གཉིས་པ། ཕྱི་མ་ཇི་ལྟར་འགྱུར་བ་ནི། །ཞེས་པ། ཕྱི་མ་དག་གི་མིང་མཐའ་ཇི་ལྟར་འགྱུར་བ་རྣམ་དབྱེ་སོ་སོའི་ཐོབ་ཐང་ལ་དབྱེ་ན་བཞི་ལས། 
དང་པོ་ནི། རྗེས་འཇུག་ཕོ་ཡིས་ཕོ་ཡིག་གི། མིང་མཐའ་གཞན་དྲང་། །ཞེས་པ། མིང་སྔ་མའི་མཐའི་རྗེས་འཇུག་རྟགས་གསུམ་གང་ཡིན་པ་དེའི་མིང་དེ་ཉིད་ཀྱི་ཆ་ནས་མཐར་སྦྱོར་དགོས་པའི་མིང་མཐའ་ཡིན་ན་རྟགས་མཐུན་པར་འདྲེན་པ་ཤས་ཆེ་བས་རྗེས་འཇུག་ཕོས་མིང་གཞི་ཕོའི་མིང་མཐའ་འདྲེན་པ། དཔེར་ན། རྟོག་པ། དཔྱིད་ཀ། ཐད་ཀ། གཉིས་ཀ། མཁྱེནད་པ། འབྱོརད་པ། དགོངས་པ། ལྟ་བུ། 
གཉིས་པ། དེ་བཞིན་དུ། །མོ་ཡིས་མོ་ཡི་མིང་མཐའ་དྲང་། །ཞེས་པ། གོང་དུ་རྗེས་འཇུག་ཕོས་ཕོའི་མིང་མཐའ་དྲངས་པ་དེ་བཞིན་དུ་མོ་ཡིས་མོའི་མིང་མཐའ་དྲང་བར་བྱ་སྟེ། དཔེར་ན། གསིང་མ། ཐམ་ག། སྙིང་ག། དགའ་བ། ལྟ་བུ་དང་། 
གསུམ་པ། མ་ནིང་གིས་ནི་མ་ནིང་དྲང་། །ཞེས་པ། རྗེས་འཇུག་མ་ནིང་གིས་མིང་གཞི་མ་ནིང་དྲང་བར་བྱ་སྟེ། དཔེར་ན། དགུན་ཁ། དབྱར་ཁ། སྤར་ཁ། འཕལ་ཁ། གསལ་ཁ། ལྟ་བུ་དང་། དེ་རྣམས་རྟགས་མཚུངས་འདྲེན་ཚུལ་ཏེ། །ཞེས་པ། གོང་གི་དེ་རྣམས་རྗེས་འཇུག་གི་རྟགས་དང་མིང་གཞིའི་རྟགས་རྟགས་མཚུངས་པར་འདྲེན་ཚུལ་ཡིན་ཏེ། ཞེས་པའོ། །
བཞི་པ། བརྗོད་བདེ་འདྲེན་པའང་ཤིན་ཏུ་མང་། །ཞེས་པ། གཙོ་ཆེ་བ་རྣམས་མིང་མཐའ་དང་མཐུན་པར་འདྲེན་ཚུལ་དེ་ལྟར་ཡིན་ཞིང་། དེ་བྱིངས་བརྗོད་པ་བདེ་བའི་ཆེད་དང་། འཇིག་རྟེན་པའི་ཉེར་སྤྱོད་དང་བསྟུན་དགོས་པ་སོགས་ཀྱིས་འདྲེན་ཚུལ་ཡང་ཤིན་ཏུ་མང་བར་འབྱུང་སྟེ་དེ་རྣམས་ཀྱང་བྱེ་བྲག་མ་འཛིངས་པར་རྟོགས་པར་བྱ་དགོས་ཏེ། དཔེར་ན། ཕོས་མོ་དྲངས་པ། ཐོག་མ། ལྟ་བུ་དང་། མོས་ཕོ་དྲངས་པ། ཁང་པ། ལྟ་བུ་དང་། མ་ནིང་གིས་མོ་དྲངས་པ། ཐལ་མོ། ལྟ་བུ་དང་། མ་ནིང་གིས་ཕོ་དྲངས་པ། ཆར་པ། ལྟ་བུ་མང་དུ་བྱུང་བ་ཤེས་དགོས་པར་མ་ཟད། གཞན་ཡང་བརྡ་རྙིང་ལ་རྟགས་མཚུངས་འདྲེན་པ་ཤིན་ཏུ་མང་ཡང་སྐད་གསར་བཅད་ཀྱི་ཞུ་དག་མང་བས་ནུབ་ཚུལ་གསུངས་པ་ལྟར་དཔེར་ན། བརྡ་རྙིང་རྟགས་མཚུངས་དྲངས་པ་ནི། བྲག་ཅ། དཀོན་ཅོག། རིན་ཅེན། ལྟ་བུ་ལ་བརྡ་གསར་ནི། བྲག་ཆ། དཀོན་མཆོག། རིན་ཆེན། ཞེས་པ་འདི་རྣམས་ཀྱང་རྟོགས་དགོས་པའི་གནད་དོ། །བརྗོད་བདེ་འདྲེན་ཚུལ་རྣམས་རྟགས་མ་མཐུན་ཀྱང་བརྗོད་བདེ་གཙོ་བོར་བྱས་ནས་སྒྲ་མཐུན་དྲངས་པ་ཡིན་པས་སུམ་རྟགས་གཉིས་ཀའི་དངོས་བསྟན་གྱི་དགོངས་པར་གནས་སོ། །
གཞན་ཡང་མིང་མཐའ་དེ་ཉིད་ཀྱིས། །རྟགས་མཚུངས་པའམ་སྒྲ་མཐུན་པའི། །རྣམ་དབྱེ་བརྒྱད་དང་སླར་བསྡུ་སོགས། །སྔ་མའི་ཤུགས་དང་མཐུན་པར་འདྲེན། ཞེས་པ། གོང་གི་མིང་མཐའ་འདྲེན་ཚུལ་སོགས་བཤད་ཟིན་པ་དེ་ལས། གཞན་ཡང་རྣམ་དབྱེ་དང་དེ་མིན་ཚིག་ཕྲད་འདྲེན་ཚུལ་ནི། བཤད་མ་ཐག་པའི་མིང་མཐའ་དེ་ཉིད་ཀྱི་སྔ་མའི་རྗེས་འཇུག་གི་ཤུགས་ཀྱིས་རྣམ་དབྱེ་སོགས་རྟགས་ཕན་ཚུན་མཚུངས་པའམ་བརྗོད་བདེའི་སྒྲ་མཐུན་པའི་རྣམ་དབྱེ་དང་པོ་ཆོས་རྣམས་ངོ་བོ་ཙམ་བརྗོད་པ། གཉིས་པ་ལས་སུ་བྱ་བ། གསུམ་པ་བྱེད་སྒྲ། བཞི་པ་དགོས་ཆེད། ལྔ་པ་འབྱུང་ཁུངས། དྲུག་པ་འབྲེལ་སྒྲ། བདུན་པ་རྟེན་གནས། བརྒྱད་པ་བོད་པའི་སྒྲ་བཅས་བརྒྱད་དང་། དངོས་སུ་བསྟན་པ་སླར་བསྡུ། སོགས་ཁོངས་ནས་ཐོན་པ་ལྷག་བཅས། འབྱེད་སྡུད། བསྣན་པ། བདག་སྒྲ། ཚིག་རྒྱན། ཚེ་སྐབས་སོགས་ཀྱང་མིང་སྔ་མའི་ཤུགས་དང་མཐུན་པ་ཕྱི་མ་འདྲེན་དགོས་སོ་ཞེས་པའོ། །དེ་དག་ནང་གསེས་གང་འཇུག་ནི། །རྣམ་དབྱེའམ་ཕྲད་བཅས་མིང་ཚིག་དེའི། །མཐར་སྦྱར་མིང་དོན་ལས་ཤེས་བྱ། །ཞེས་པ། བཤད་མ་ཐག་པ་དེ་དག་ནང་གསེས་གང་ལ་གང་འཇུག་པ་ནི། རྣམ་དབྱེའམ་དེ་མིན་ཚིག་ཕྲད་བཅས་མིང་ཚིག་རྣམས་དེའི་མཐར་སྦྱར་རྒྱུའི་མིང་དོན་འོག་མ་ལས་ལེགས་པར་ཤེས་པར་བྱའོ་ཞེས་པའོ། །
དེ་ཡང་ཆོས་རྣམས་ངོ་བོ་ཙམ། །བརྗོད་པ་རྣམ་དབྱེ་དང་པོ་སྟེ། །དཔེར་ན་བུམ་པ་ཀ་བ་བཞིན། །གསལ་བྱེད་བོད་ཀྱི་སྐད་ལ་ཉུང་། །ཞེས་པ། བཤད་མ་ཐག་པ་དེ་ཡང་ཆོས་རྣམས་ཀྱི་ངོ་བོ་ཙམ་བརྗོད་པ་རྣམ་དབྱེ་དང་པོ་ཡིན་ལ་དེའི་གསལ་བྱེད་ནི། དཔེར་ན། བུམ་པ། ཀ་བ། ལྷ་ལྟ་བུ། ངོ་བོ་ཙམ་བརྗོད་པ་ཉིད་དག་རྣམས་སོགས་ཡིན་ཡང་བོད་ཁ་བ་ཅན་པ་རྣམས་ཀྱི་སྐད་ལ་ཤིན་ཏུ་ཉུང་ངོ་། །ཞེས་པའོ། །
ལས་དང་བྱ་ཡུལ་དོན་གཅིག་སྟེ། །དེ་ལྟའི་བྱ་བའི་ཡུལ་ཞིག་ལ། །བྱ་བ་བྱས་པར་སྟོན་པ་ལ། །གཉིས་པ་ལས་སུ་བྱ་བ་དང་། །གཉིས་པའི་ནང་ཚན་དེ་ཉིད་དང་། །བཞི་པ་དགོས་ཆེད་གསུམ་འདྲ་ཡང་། །བྱ་བ་བྱས་པས་བྱ་བའི་ཡུལ། །དེ་འམ་དེ་དང་འབྲེལ་བ་ལ། །ཕན་ཐོགས་མེད་ན་གཉིས་པ་སྟེ། །དཔེར་ན་ཤར་དུ་འགྲོ་ལྟ་བུ། །ཞེས་པ། ལས་དང་བྱ་བའི་ཡུལ་དོན་གཅིག་སྟེ་དེ་ལྟ་བུའི་སྒོ་ནས་བྱ་བའི་ཡུལ་ཞིག་ལ་བྱ་བ་བྱས་པར་སྟོན་པ་དེ་ལ་རྣམ་དབྱེ་གཉིས་པ་ལས་སུ་བྱ་བ་དང་། གཉིས་པའི་ནང་ཚན་དེ་ཉིད་དང་། བཞི་པ་དགོས་ཆེད་གསུམ་འདྲ་བར་སྣང་མོད། དེ་རྣམས་ཀྱི་དབྱེ་བ་གང་གིས་འབྱེད་ན། བྱ་བ་བྱས་པས་བྱ་བའི་ཡུལ་དེ་འམ་དེ་དང་འབྲེལ་བ་ལ་ཕན་ཐོགས་མེད་ན་རྣམ་དབྱེ་གཉིས་པ་ལས་སུ་བྱ་བ་ཡིན་ཏེ། དཔེར་ན། ཤར་དུ་འགྲོ། ལྟ་བུའོ། །
ཕན་ཐོགས་ཡོད་ན་བཞི་པ་སྟེ། །དཔེར་ན་སློང་ལ་བྱིན་ལྟ་བུ། །ཞེས་པ། བྱ་བ་བྱས་པས་བྱ་བའི་ཡུལ་དེའམ་དེ་དང་འབྲེལ་བའི་ལས་ལ་ཕན་ཐོགས་ཡོད་ན་རྣམ་དབྱེ་བཞི་པ་དགོས་ཆེད་ཡིན་ཏེ། དཔེར་ན། དགེ་སློང་ལ་སྦྱིན། སློང་མཁན་ལ་སྟེར། ཞིང་དུ་ཆུ་འདྲེན། ལྟ་བུའོ། །
ཕན་ཐོགས་མེད་ཀྱང་བྱ་ཡུལ་དང་། །བྱ་བ་ངོ་བོ་གཅིག་ཡིན་ན། །གཉིས་པའི་ནང་ཚན་དེ་ཉིད་དེ། །དཔེར་ན་ལྷ་རུ་གསལ་ལྟ་བུ། །ཞེས་པ། བྱ་བ་བྱས་པས་བྱ་བའི་ཡུལ་དེ་ལ་ཕན་ཐོགས་མེད་ཀྱང་བྱ་བའི་ཡུལ་དང་བྱ་བ་གཉིས་པོ་ངོ་བོ་གཅིག་ཡིན་ན་རྣམ་དབྱེ་གཉིས་པའི་ནང་ཚན་དེ་ཉིད་ཡིན་ཏེ། དཔེར་ན། ལྷ་རུ་གསལ། འོད་དུ་འཚེར། ལྟ་བུའོ། །
གང་ཞིག་གང་ལ་བརྟེན་པ་འམ། །གནས་དང་ཡོད་པའི་དོན་ཙམ་ལས། །བྱ་བ་གཏན་ནས་མི་བྱེད་ན། །རྣམ་དབྱེ་བདུན་པ་གནས་གཞི་སྟེ། །དཔེར་ན་སྟེང་དུ་མི་ཡོད་ལྟར། །ཞེས་པ། ཆོས་གང་ཞིག་གཞི་གང་ལ་བརྟེན་པའམ་གནས་པའམ་ཡོད་པའི་དོན་སྟོན་པ་ཙམ་ལས་བྱ་བ་གཏན་ནས་མི་བྱེད་པ་ཡིན་ན་རྣམ་དབྱེ་བདུན་པ་གནས་གཞི་ཡིན་ཏེ། དཔེར་ན། སྟེང་དུ་མི་ཡོད། དབུས་སུ་ཇོ་བོ་བཞུགས། ལྟ་བུའོ། །
ཚེ་སྐབས་གཉིས་དང་དོན་འདྲ་ན། །བདུན་པའི་ནང་ཚན་ཚེ་སྐབས་ཏེ། །དཔེར་ན་མཆུ་ཟླ་ཤར་བ་ན། །ཆོ་འཕྲུལ་དུས་ཆེན་ཚུགས་ལྟ་བུ། །ཞེས་པ། ཚེ་དང་སྐབས་གཉིས་ཀྱི་དོན་དང་འདྲ་ན་རྣམ་དབྱེ་བདུན་པའི་ནང་ཚན་ཚེ་སྐབས་ཡིན་ཏེ། དཔེར་ན། ཧོར་ཟླ་དང་པོ་ཤར་བ་ན་ཆོ་འཕྲུལ་དུས་ཆེན་ཚུགས། ལྟ་བུའོ། །
རྣམ་དབྱེ་གཉིས་བཞི་བདུན་པ་དང་། །དེ་ཉིད་ཚེ་སྐབས་གསལ་བྱེད་སྒྲ། །སུ་རུ་ར་དུ་ན་ལ་ཏུ། །ཡིན་ཞིང་ཕལ་ཆེར་ལ་སྒྲ་དང་། །མཐུན་པས་ལ་དོན་རྣམ་དབྱེའང་ཟེར། །ཞེས་པ། རྣམ་དབྱེ་གཉིས་པ། བཞི་པ། བདུན་པ། གཉིས་པའི་ནང་ཚན་དེ་ཉིད། བདུན་པའི་ནང་ཚན་ཚེ་སྐབས་བཅས་ལྔ་པོ་འདི་རྣམས་ཀྱི་དོན་གསལ་བར་བྱེད་པའི་སྒྲ་ནི། སུ་དང་། རུ་དང་། ར་དང་། དུ་དང་། ན་དང་། ལ་དང་། ཏུ་བཅས་བདུན་པོ་འདི་རྣམས་ཡིན་ཞིང་། ཕལ་ཆེར་ལ་སྒྲ་དང་འཇུག་ཚུལ་མཐུན་པས་ན་ལ་དོན་དང་། ཚིག་གྲོགས་ཀྱི་དབང་གིས་རྣམ་དབྱེར་གྱུར་ཚེ་ལ་དོན་གྱི་རྣམ་དབྱེའང་ཟེར་རོ། །འཇུག་ཚུལ་མཐུན་ལུགས་ནི། དབུས་སུ་འགྲོ། དབུས་ལ་འགྲོ། ལྟ་བུ་མཐུན་པས་སོ། །
འོན་ཀྱང་ན་ལ་དེ་ཉིད་ལ། །མི་འཇུག་སྨྲ་བའི་སྒོ་ལས་གསུངས། །ཞེས་པ། འོན་ཀྱང་ན་ལ་གཉིས་ནི་རྣམ་དབྱེ་གཉིས་པའི་ནང་ཚན་དེ་ཉིད་ལ་མི་འཇུག་པ་སྨྲ་སྒོ་མཚོན་ཆ་ལས་གསུངས་ཏེ། སྨྲ་སྒོ་ལས། དུ་ལ་སོགས་པ་ལ་དང་མཐུན། །དེ་ཉིད་དག་ནི་ལྷག་པ་ཡིན། །གསུངས་སོ། །འདིར་ཡང་ཕལ་ཆེར་ཞེས་མ་ངེས་པའི་ཚིག་སྨོས་པ་དཔེར་ན། ལྷ་ན་གསལ། འོད་ལ་འཚེར། ལྟ་བུ་སྦྱར་མི་རུང་བའི་དོན་ཏོ། །
རྣམ་དབྱེ་གང་ལ་སྦྱོར་ཡུལ་དེས། །ཉེ་འགྱང་གང་དུ་བྱ་བ་ཞིག། བྱས་ན་གསུམ་པ་བྱེད་སྒྲ་སྟེ། །དཔེར་ན་བདག་གིས་བཤད་ལྟ་བུ། །ཞེས་པ། རྣམ་དབྱེ་གང་ལ་སྦྱོར་ཡུལ་དེས་ཉེ་བ་དང་འགྱང་བ་གང་རིགས་སུ་བྱ་བ་ཞིག་བྱས་ན་རྣམ་དབྱེ་གསུམ་པ་བྱེད་སྒྲ་སྟེ། དཔེར་ན། བདག་གིས་བཤད། མིག་གིས་ལྟ། ལྟ་བུ་ཉེ་བ་དང་། མིག་གིས་ཤེལ་རྩེའི་རྩེ་མོ་ནས་ཕྱོགས་ཐམས་ཅད་དུ་ཡང་དང་ཡང་དུ་ལེགས་པར་བལྟས་སོ། །ལྟ་བུ་འགྱང་བའོ། །
བྱ་བ་གཏན་ནས་མི་བྱེད་པར། །སྔ་ཕྱི་འབྲེལ་བྱེད་ཙམ་སྟོན་ན། །རྣམ་དབྱེ་དྲུག་པ་འབྲེལ་སྒྲ་སྟེ། །དཔེར་ན་བདག་གི་མིག་ལྟ་བུ། །ཞེས་པ། ལས་སམ་བྱ་བའི་ཡུལ་ལ་བྱ་བ་གཏན་ནས་མི་བྱེད་པར་ཚིག་སྔ་མ་དང་ཕྱི་མ་འབྲེལ་བྱེད་ཙམ་སྟོན་ན་རྣམ་དབྱེ་དྲུག་པ་འབྲེལ་སྒྲ་ཞེས་བྱ་སྟེ། དཔེར་ན། བདག་གི་མིག། ཁབ་ཀྱི་རྩེ། ལྟ་བུའོ། །
རྣམ་དབྱེ་དྲུག་གསུམ་གསལ་བྱེད་སྒྲ། །ས་མཐའ་ཡོད་དང་མེད་པ་ཡི། །གི་ཀྱི་གྱི་འི་ཡི་ལྔ་ཡིན། །ཞེས་པ། རྣམ་དབྱེ་དྲུག་པ་དང་གསུམ་པ་གཉིས་གསལ་བར་བྱེད་པའི་སྒྲ་ནི། ཚིག་གི་མཐའ་ན་ས་ཡོད་པ། གིས། ཀྱིས། གྱིས། འིས། ཡིས་དང་། ཚིག་གི་མཐའ་ན་ས་མེད་པ། གི ཀྱི། གྱི། འི། ཡི་ལྔ་པོ་འདི་རྣམས་ཡིན་ནོ་ཞེས་པའོ། །
གང་ཞིག་གང་ལས་འབྱུང་བའམ། །བྱེ་དང་ལྷུང་བའི་དོན་ལྡན་ན། །རྣམ་དབྱེ་ལྔ་པ་འབྱུང་ཁུངས་ཏེ། །དཔེར་ན་ཞལ་ནས་ཐོས་ལྟ་བུ། །གསལ་བྱེད་སྒྲ་ནི་ནས་ལས་ཏེ། །དགར་དང་སྡུད་པའང་ལྔ་པར་གཏོགས། །ཞེས་པ། ཆོས་གང་ཞིག་གཞི་གང་ལས་བྱུང་བའམ་བྱེ་བའམ་ལྷུང་བའི་དོན་དང་ལྡན་ན་རྣམ་དབྱེ་ལྔ་པ་འབྱུང་ཁུངས་ཞེས་བྱ་སྟེ། དཔེར་ན། ཞལ་ནས་ལེགས་བཤད་ཐོས། རྒྱ་མཚོ་ནས་ནོར་བུ་འབྱུང་། ལྟ་བུ་དང་། དེ་རྣམས་གསལ་བྱེད་ཀྱི་སྒྲ་ནི་ནས་ལས་གཉིས་ཡིན་ཅིང་། དེར་མ་ཟད་དགར་བ་དང་སྡུད་པ་གཉིས་ཀྱང་རྣམ་དབྱེ་ལྔ་པའི་ཁོངས་སུ་གཏོགས་ཏེ། དཔེར་ན། ལྷ་ཡི་ནང་ནས་བརྒྱ་སྦྱིན་མཆོག། ལྟ་བུ་དགར་བ་དང་། སྤྱི་གཙུག་ནས་རྐང་མཐིལ་བར། ལྟ་བུ་སྡུད་པའོ། །

གཞན་ཡང་ཚིག་དོན་གོང་འོག་ཏུ། །བསྡུ་རྒྱུ་ཡོད་ན་སྡུད་པའི་སྒྲ། །དང་དང་ཀྱང་ཡང་འང་སོགས་སྦྱོར། །ཞེས་པ། གཞན་ཡང་ཚིག་གི་དོན་གོང་དང་འོག་གང་རིགས་སུ་བསྡུ་རྒྱུ་ཡོད་ན་སྡུད་པའི་སྒྲ། དང་དང་། ཀྱང་དང་། ཡང་དང་། འང་སོགས་སྦྱོར་དགོས་ཏེ། དཔེར་ན། ལྷ་དང་མི་དང་ལྷ་མ་ཡིན་དང་དྲི་ཟར་བཅས་པའི་འཇིག་རྟེན་ཡི་རངས་ཏེ་ལྟ་བུ་སྡུད་པ་དང་། བསད་ཀྱང་ལང་། མགོ་ཡང་གུག། སྐྲའང་དཀར། ལྟ་བུའོ། །

རྣམ་གྲངས་དུ་མས་དོན་བསྐྱར་ན། །འབྱེད་སྡུད་སྒྲ་འཇུག། ཅེས་པ། རྣམ་གྲངས་དུ་མས་དོན་བསྐྱར་དགོས་ན་སྔ་མ་སྔ་མར་འབྱེད་སྡུད་ཀྱི་སྒྲ་འཇུག་སྟེ། དཔེར་ན། དོན་བསྐྱར་བ། འཆི་མེད་དམ། རྣམ་སད་དམ། མིག་མི་འཛུམ་ནི་ལྷའོ། །ལྟ་བུ་དང་། ཚིག་བསྐྱར་བ། པདྨ་དཀར་པོའམ་པདྨ་དཀར་པོ་ལྟ་བུའི་སེམས་དཔའ། ལྟ་བུ་དང་། ཚིག་དོན་གཉིས་ཀ་བསྐྱར་བ། བསྐོར་ཞིང་བསྐོར་ཞིང་སླར་ཡང་དེ་རུ་འབབ། །ལྟ་བུའོ། །
དགག་པ་དང་། །བདག་དོན་ཡོད་ན་ཐོག་མཐའ་རུ། །པ་སྡེའི་རྟགས་རྣམས་ཅི་རིགས་འཇུག། ཅེས་པ། པ་སྡེའི་ཁོངས་ནས་བྱུང་བའི་མ་ཡིག་ཐོག་མཐའ་བར་གསུམ་གང་དུ་ཞུགས་ཀྱང་དགག་པའམ་དགག་སྒྲ་ཡིན་ཏེ། མ་ཡིན། མི་འདུག། བདག་མིན། འདྲེ་མེད། མི་སྐྱ་མ་ཡིན། ག་མ་ས། ལྟ་བུ་དང་། པ་སྡེའི་ཁོངས་ནས་བྱུང་བའི་པ་དང་། བ་དང་། མ་སྟེ་ཕོ་མོ་མ་ནིང་རྟགས་རྣམས་ཅི་རིགས་སྟོན་པའི་བདག་སྒྲ་མིང་གཞིའི་མཐའ་རུ་ཞུགས་ན་བདག་པོའི་དོན་གསལ་བར་བྱེད་པ་ཡིན་ཏེ། དཔེར་ན། རྟ་པ། ནང་མ། ལྷ་རྩེ་བ། ལྟ་བུའོ། །
རྒྱན་དུ་གྱུར་པའི་ཚིག་ཕྲད་ཀྱང་། །དོན་ལ་བསྙེགས་ས་ཡོད་ན་སྦྱོར། །ཞེས་པ། རྒྱན་དུ་གྱུར་པའི་ཚིག་གི་འཕྲད་རྣམས་ཀྱང་དོན་ལ་བསྙེགས་ས་སྟེ་སྦྱོར་ས་ཡོད་ན་སྦྱོར་དགོས་ཏེ། དཔེར་ན། མཛེས་ཀྱང་མཛེས། བཏུད་ཀྱང་ཁྲོ་ལྟ་བུ་དང་། མི་དགོས་པར་སྦྱོར་མི་རིགས་སོ། །
དེ་བཞིན་བསྟན་བྱ་ལྷག་ཡོད་ན། །ལྷག་བཅས་སྒྲ་སྦྱོར། ཞེས་པ། བཤད་མ་ཐག་པའི་ཚིག་རྒྱན་གྱི་སྦྱོར་ཚུལ་དེ་བཞིན་དུ་བསྟན་བྱ་ལྷག་མ་ཡོད་ན་ལྷག་བཅས་ཀྱི་སྒྲ་སྦྱོར་དགོས་ཏེ། དཔེར་ན། དོན་རྟོགས་ཏེ་ཉམས་སུ་བླངས། ལྟ་བུའོ། །
ཚིག་དོན་ནི། །རྫོགས་ན་སླར་བསྡུའི་སྒྲ་རྣམས་སྦྱོར། །ཞེས་པ། གང་བརྗོད་རྒྱུའི་ཚིག་དོན་ནི་རྫོགས་ན་སླར་བསྡུའི་སྒྲ་རྣམས་སྦྱོར་དགོས་ཏེ། དཔེར་ན། མཆོག་གོ། བཟང་ངོ་། །ལྟ་བུའོ། །
རྗེས་འཇུག་གི་དགོས་པ་བསྟན་པ་ནི། དགོས་པ་ཅི་ཕྱིར་འཇུག་ཅེ་ན། །མོ་ཡིག་དབྱངས་དང་མི་ལྡན་ན། །ཕོ་ཡིག་གསལ་བྱེད་བརྗོད་མི་ནུས། །ཞེས་པ། རྗེས་འཇུག་གི་ཡི་གེ་རྣམས་དགོས་པ་ཅི་ཕྱིར་འཇུག་པར་བྱེད་ཅེ་ན། མོའི་ཡི་གེ་དབྱངས་ཡིག་རྣམས་དང་མི་ལྡན་ན། ཕོ་ཡིག་གསལ་བྱེད་རྣམས་བརྗོད་མི་ནུས་པ་ཡིན་ནོ་ཞེས་པའོ། །
དེ་ཕྱིར་དབྱངས་ལྔར་བཞེད་པ་བདེ། །ཕོ་ཡིག་དབྱངས་ལྡན་དེ་དག་ལའང་། །རྗེས་འཇུག་བཅུ་པོ་མ་ཞུགས་ན། །དོན་གྱི་ངོ་བོ་ཙམ་སྟོན་པའི། །མིང་དང་དོན་གྱི་ཁྱད་པར་རྣམས། །སྟོན་པའི་ཚིག་དང་དོན་ལྡན་པའི། །ངག་གི་བརྗོད་པ་ཡོད་མིན་ཏེ། །ཡི་གེའི་ཁོངས་ནས་མིང་དབྱུང་ཞིང་། །མིང་གི་ཁོངས་ནས་ཚིག་ཕྱུང་ནས། །ཚིག་གིས་དོན་རྣམས་སྟོན་པས་སོ། །ཞེས་པ། རྒྱུ་མཚན་དེའི་ཕྱིར་དབྱངས་ཡིག་དངོས་བསྟན་བཞི་དང་ཤུགས་བསྟན་ཨ་བཅས་ལྔར་བཞེད་པ་བདེ་བར་མ་ཟད་ཕོའི་ཡི་གེ་ཀ་སོགས་ལ་དབྱངས་སམ་གི་གུ་སོགས་དང་ལྡན་པ་དེ་དག་ལའང་རྗེས་འཇུག་གི་ཡི་གེ་བཅུ་པོ་གང་རུང་ཞིག་མ་ཞུགས་ན་དོན་གྱི་ངོ་བོ་སྟོན་པའི་མིང་དང་། དོན་གྱི་ཁྱད་པར་སྟོན་པའི་ཚིག་དང་། བརྗོད་བྱའི་དོན་དང་ལྡན་པའི་ངག་གི་བརྗོད་པ་གང་ཡང་ཡོད་མིན་ཏེ། ཡི་གེའི་ཁོངས་སམ་ནང་ནས་མིང་དབྱུང་བ་སྟེ་བྱུང་ཞིང་། མིང་གི་ཁོངས་ནས་ཚིག་རྣམས་ཕྱུང་ནས་ཚིག་གིས་དོན་རྣམས་མ་འདྲེས་པར་སོ་སོར་སྟོན་པར་ནུས་པས་སོ་ཞེས་པའོ། །
མིང་ཚིག་བརྗོད་པ་མེད་ན་ནི། །མཐུན་མོང་མཐུན་མོང་མ་ཡིན་པའི། །ཤེས་བྱ་སྟོན་པའང་མེད་པར་འགྱུར། །ཞེས་པ། མིང་དང་ཚིག་གི་བརྗོད་པ་མེད་ན་ནི་ཕྱི་རོལ་པ་དང་མཐུན་མོང་པའི་སྙན་དངགས་ལ་སོགས་པའི་རིག་བྱེད་རྣམས་དང་། མཐུན་མོང་མ་ཡིན་པ་ཐུབ་པ་སངས་རྒྱས་བཅོམ་ལྡན་འདས་ཀྱིས་གསུངས་པའི་མདོ་སྔགས་ཀྱི་བཀའ་བསྟན་བཅོས་རྣམས་ཀྱི་གཞུང་དོན་ལ་ཤེས་པར་བྱ་བའི་ཡུལ་སྟོན་པའང་མེད་པར་འགྱུར་རོ། །ཞེས་པའོ། །
དེ་ཕྱིར་འཕགས་ཡུལ་མཁས་རྣམས་ཀྱི། །རྗེས་སུ་འབྲངས་ནས་གསུངས་པ་འདི། །སྐྱེ་བོ་ཀུན་གྱིས་རྟོགས་གྱུར་ཅིག། ཅེས་པ། དགོས་པ་དེའི་ཕྱིར་ན་རྒྱ་གར་འཕགས་ཡུལ་དུ་བྱོན་པའི་མཁས་པ་ཆེན་པོ་བྲམ་ཟེ་ལི་བི་ཀ་ར་ལ་སོགས་པ་རྣམས་ཀྱི་རྗེས་སུ་འབྲངས་ནས་ཐོན་མི་ཉིད་ཀྱི་བརྩེ་བས་ཀུན་ནས་བསླངས་ཏེ་གསུངས་པའི་བསྟན་བཅོས་སུམ་ཅུ་པ་དང་རྟགས་ཀྱི་འཇུག་པ་འདི་གཉིས་ཀྱི་དགོངས་དོན་རྣམས་ཕྱིན་ཅི་མ་ལོག་པར་གངས་ཅན་གྱི་སྐྱེ་བོ་ཀུན་གྱིས་བདེ་བླག་ཏུ་རྟོགས་པར་གྱུར་ཅིག་ཅེས་ཐུགས་སྨོན་མཛད་པའོ། །
ཚིག་གི་སྒྲ་ཙམ་འདྲ་ན་ཡང་། །དོན་ལ་ཁྱད་པར་ཤིན་ཏུ་ཆེ། །དེ་ཕྱིར་བརྡ་དག་ལ་བརྟེན་ནས། །མ་ནོར་དོན་རྣམས་འཚོལ་བ་གཅེས། །ཞེས་པ། མིང་ཕན་ཚུན་ཚིག་གི་སྒྲ་ཙམ་འདྲ་བར་སྣང་ཡང་དོན་ལ་ཁྱད་པར་ཤིན་ཏུ་ཆེ་བ་ཡོད་དེ། དཔེར་ན། གྲི་ལྟ་བུར་མཚོན་ན། ག་གྲི། ད་དྲི། བ་བྲི། སོགས་ཕན་ཚུན་མིང་གཞིའི་སྒྲ་ཙམ་འདྲ་ན་ཡང་སོ་སོར་འབྱེད་ན་མཚོན་གྱི་རལ་གྲི་ལ་ག་གྲི། སྣ་ལ་བསྣམ་བྱའི་དྲི་ལ་ད་དྲི། རི་མོ་བྲི་ལ་བ་བྲི་སོགས་ཁྱད་པར་ཤིན་ཏུ་ཆེ་སྟེ། དེ་ཡང་སྔོན་རྒྱལ་པོ་ཝང་དང་། གུང་གཉིས་མི་མཐུན་པའི་གཞི་ཡི་གེ་འབྲི་བ་པོས་ད་དྲི་ག་གྲི་ནོར་འཁྲུལ་བྱུང་རྐྱེན་གྱིས་འཐབ་རྩོད་བྱུང་བའི་ལོ་རྒྱུས་ཀྱང་གསུངས་སོ། །རྒྱུ་མཚན་དེའི་ཕྱིར་བཤེས་གཉེན་དམ་པའི་ཞབས་པད་བསྟེན་ནས་བརྡ་དག་པར་བྱེད་པའི་བརྡ་སྤྲོད་ཀྱི་གཞུང་རྣམས་ལ་བརྟེན་ནས་སྦྱངས་སྟོབས་ཕུལ་ཕྱིན་གྱིས་མིང་ཚིག་རྣམས་ཀྱི་དབྱེ་བ་མ་ནོར་བར་བྱས་ནས་དོན་རྣམས་འཚོལ་བ་སྙིང་གི་དབུས་སུ་གཅེས་པར་གཟུང་དགོས་སོ། །ཞེས་པའོ། །
དོན་ལ་མི་རྨོངས་རྨོངས་པ་ཡང་། །ལུགས་འདིར་མཁས་མིན་གྱིས་བྱེད་དེ། །སྒྲ་ཤེས་དོན་ལ་མི་རྨོངས་ཞེས། །མཁས་པའི་གསུང་ལ་ཡོངས་སུ་གྲགས། །ཞེས་པ། དེ་ལྟར་བརྡ་དག་གི་གཞུང་ལ་ཐོས་བསམ་གྱི་སྒོ་ནས་ཞུགས་ན་རྒྱལ་བའི་གསུང་རབ་དང་དགོངས་འགྲེལ་རྒྱ་བོད་མཁས་གྲུབ་ཀྱི་གཞུང་དོན་རྣམས་ཀྱི་དགོངས་པ་འབྱེད་པ་ལ་མི་རྨོངས་པའི་བློ་གྲོས་མཆོག་ཏུ་རྒྱས་ནས་མཁས་པ་ཆེན་པོར་འགྱུར་ཞིང་། བརྡ་དག་གཞུང་ལ་ཐོས་བསམ་གྱིས་མ་ཞུགས་ན་བཀའ་དང་དགོངས་འགྲེལ་མ་ཟད་ཐ་ན་སྲིད་ཀྱི་བྱ་བཞག་གི་དོན་ལའང་མི་ཤེས་པའི་རྨོངས་པར་འགྱུར་བ་སྟེ། དེ་ལྟར་རྨོངས་མི་རྨོངས་ཀྱང་རྩ་བ་བརྡ་སྤྲོད་ཀྱི་གཞུང་སུམ་རྟགས་གཉིས་པོ་འདིར་མཁས་མི་མཁས་ཀྱིས་བྱེད་དེ་བོད་དུ་སྒྲ་སུམ་རྟགས་ཡིན་ཞིང་། སྒྲ་ཤེས་ན་དོན་ལ་མི་རྨོངས་ཞེས་རྒྱ་བོད་ཀྱི་མཁས་གྲུབ་རྣམས་ཀྱི་གསུང་ལ་ཡང་ཡོངས་སུ་གྲགས་པ་ཡིན་ནོ་ཞེས་པའོ། །
འདི་ལ་མ་སྦྱངས་རྨོངས་ཚོད་ཀྱིས། །འཆད་རྩོད་རྩོམ་པའི་གྲྭར་འཇུག་པ། །ཝ་སྐྱེས་སེང་ལྤགས་གྱོན་པ་བཞིན། །ནམ་ཞིག་རྗེས་ངན་གསལ་བར་འགྱུར། །ཞེས་པ། བརྡ་དག་གི་གཞུང་ལུགས་ཀུན་གྱི་མ་ཕྱིར་གྱུར་པ་སུམ་རྟགས་འདི་ལ་མ་སྦྱངས་པའམ་མ་བསླབ་པར་རྨོངས་ཚོད་སྤྱི་བརྟོལ་གྱིས་རྒྱལ་བའི་གསུང་རབ་ཀྱི་དགོངས་དོན་གཞན་ལ་འཆད་པ་དང་། ཕ་རོལ་པོ་དང་རྩོད་པ་བྱེད་པ་དང་། རང་གིས་རྩོམ་པ་སོགས་མཁས་པའི་བགྱི་བ་གསུམ་གྱི་གྲྭར་རམ་གྲས་སུ་འཇུག་པར་བྱེད་པ་དེ་ནི། དཔེར་ན་ཝ་སྐྱེས་སེང་གེའི་པགས་པ་གྱོན་པ་དེ་གནས་སྐབས་སེང་གེ་ལྟ་བུར་མངོན་ནའང་དུས་ནམ་ཞིག་གི་ཚེ་ཝའི་གཟུགས་བརྙན་གསལ་བར་མཐོང་བའི་རྗེས་ངན་སྟོན་པ་དེ་བཞིན་དུ་སྐབས་དེར་འཆད་རྩོད་སོགས་གྲྭར་ཞུགས་ཀྱང་ནམ་ཞིག་མ་སྦྱངས་པའི་རྗེས་ངན་རྣམས་གསལ་བར་སྟོན་པར་འགྱུར་རོ་ཞེས་པའོ། །
དེ་ཕྱིར་བློ་གསལ་དོན་གཉེར་རྣམས། །རྟགས་འཇུག་དཀའ་གནད་གཟུགས་བརྙན་ཀུན། །གསལ་བར་འཆར་བའི་མེ་ལོང་འདིར། །ལ་འུར་གཟིགས་མོར་སྤྱོན་དང་ཀྱེ། །ཞེས་པ། རྒྱུ་མཚན་དེའི་ཕྱིར་བློ་གསལ་ཐོས་བསམ་གྱི་དོན་གཉེར་དང་ལྡན་པ་རྣམས་རྟགས་འཇུག་གི་དཀའ་གནད་དམ་དོན་རྟོགས་དཀའ་ཞིང་གནད་ཆེ་བ་རྣམས་ཀྱི་གཟུགས་བརྙན་ཀུན་མ་འདྲེས་པར་གསལ་བར་འཆར་བའི་མེ་ལོང་འདི་ཉིད་ཀྱི་ངོས་ལ་ལ་འུར་ཏེ་མགྱོགས་པར་གཟིགས་མོ་འམ་ལྟད་མོ་ལྟ་བར་སྤྱོན་དང་ཀྱེ་ཞེས་བོས་པ་ནི་ད་ལྟ་འདིར་བྱོན་ཅིག་བློ་གསལ་རྣམས། ཞེས་པའོ། །
འདི་ལ་ནོངས་པའི་ཚོགས་མཆིས་ན། །གཟུར་གནས་མཁས་པའི་སྤྱན་སྔར་འཆགས། །ཞེས་པ། རྟགས་འཇུག་དཀའ་གནད་གསལ་བའི་མེ་ལོང་འདི་ལ་ནོར་འཁྲུལ་གྱི་ནོངས་པ་སྟེ་ཉེས་པའི་ཚོགས་མཆིས་ན། གཟུར་གནས་སམ་དྲང་པོར་གནས་པའི་མཁས་པ་ཀུན་གྱི་སྤྱན་སྔར་མཐོལ་ལོ་འཆགས་སམ་བཤགས་སོ། །ཞེས་པའོ། །
ཅུང་ཟད་འབད་ལས་ཐོབ་པའི་དགེས། །ཀུན་གྱིས་འདི་དོན་རྟོགས་པར་ཤོག།།ཅེས་པ། དབྱངས་ཅན་གྲུབ་པའི་རྡོ་རྗེ་བདག་གིས་རྟགས་འཇུག་གཞུང་འདི་ཉིད་བསྐྲུན་པའི་ངལ་བ་ཅུང་ཟད་འབད་ལས་ཐོབ་པའི་དགེ་བ་དེས་གངས་ཅན་འགྲོ་བ་ཀུན་གྱིས་འདིའི་དོན་ལེགས་པར་རྟོགས་ནས་འཆད་རྩོད་རྩོམ་གསུམ་ལ་སོགས་པའི་སྒོ་ནས་རང་གཞན་གྱི་དོན་རྣམས་མཐར་ཕྱིན་པར་བྱེད་ནུས་པར་ཤོག་ཅིག། ཅེས་བསྔོ་སྨོན་མཛད་དོ། །
འདིར་སྨྲས་པ། ཐུ་མིའི་ཐུགས་བསྐྱེད་ཆུ་གཏེར་བསྲུབས་པ་ལས། །འོངས་པའི་སུམ་རྟགས་དགོས་འདོད་ནོར་གྱི་དབྱིག། ཕན་བདེའི་འོད་འབར་སྣང་བའི་དཔལ་ཡོན་ཅན། །འདི་ཀོ་སྔོན་བྱོན་མཁས་རྣམས་མིག་བཞིན་གཅེས། །དེ་ཕྱིར་གཞུང་འགྲེལ་ནམ་མཁའི་སྐར་ཚོགས་བཞིན། །རང་རང་ཁྱེར་སོའི་འཕྲོ་འདུ་མཁས་པའི་དབུས། །སྐལ་བཟང་ཀུནྡའི་འཛུམ་པ་ལྷུག་པོ་རུ། །འགྲོལ་ནུས་དངུལ་ཆུའི་ལེགས་བཤད་ཟླ་སྣང་མཆོག། ཨེ་མ་བརྡ་དག་གཞུང་ལུགས་རྒྱ་མཚོའི་མཐའ། །བྱིས་བློའི་མིག་གི་སྤྱོད་ཡུལ་ག་ལ་ཞིག། དེ་སླད་འདི་ལ་ནོངས་པའི་ཚོགས་མཆིས་ན། །གཟུར་གནས་མཁས་ལ་འཆགས་སོ་བྱི་དོར་མཛོད། །ཅུང་ཟད་འབད་ལས་ཐོབ་པའི་དགེ་བའི་ཆ། །ཁ་བ་དུང་དང་པད་རྩ་འོ་མཚོ་ལྟར། །དཀར་བ་གང་དེས་ལུང་རྟོགས་དམ་པའི་ཆོས། །རང་གཞན་རྒྱུད་ལ་མཆོག་ཏུ་རྒྱས་གྱུར་ཅིག། ཅེས་པ་འདི་ཡང་རང་སློབ་རྩེ་དྲུང་རྒྱལ་མཚན་ཆོས་ལྡན་ལགས་ཀྱིས་རྟགས་འཇུག་དཀའ་གནད་གསལ་བའི་མེ་ལོང་གི་འགྲེལ་པ་ཕལ་ཚིག་གོ་བདེ་བ་ཞིག་དགོས་ཞེས་ནན་གྱིས་བསྐུལ་བར། རང་ངོས་ནས་འདི་ལྟར་སྨྲ་བའི་སྤོབས་པ་རྡུལ་ཕྲན་ཙམ་མ་མཆིས་ཀྱང་སྐུལ་བ་པོའི་གསུང་ངོ་མ་ལྡོག་པར་སྤྱི་བརྟོལ་བསྐྱེད་ནས་བྷིཀྵུ་དཀའ་ཆེན་པདྨས་སྐྱེས་བུའི་དོན་གྲུབ་འབྲས་བུ་ཟླ་བའི་དཀར་ཕྱོགས་རྫོགས་པ་གསུམ་པའི་ཉིན་མཇུག་གྲུབ་པར་བགྱིས་པའོ།། །།
ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། །བཞེངས་དགེས་ལེགས་བྱས་འདིས་མཚོན་དུས་གསུམ་དུ། །བགྱིས་པའི་དགེ་ཚོགས་དྲི་མ་མེད་པ་རྣམས། །གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང་། །བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང་། །མ་གྱུར་ནམ་མཁའི་མཐའ་མཉམ་འགྲོ་བ་ཀུན། །སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། །བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། །བསྟན་འཛིན་དམ་པ་གང་ན་སུ་བཞུགས་རྣམས། །སྐུ་ཚེའི་རྐྱེན་གེགས་ཐ་དག་རབ་ཞི་ནས། །བསྟན་འགྲོའི་དོན་ཆེན་བླ་མེད་མཛད་བཞིན་དུ། །དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང་། །ནད་མུག་འཁྲུག་རྩོད་ཐམས་ཅད་ཞི་བ་དང་། །མི་མཐུན་རྒུད་པའི་མིང་ཡང་མི་གྲགས་པར། །རྫོགས་ལྡན་དང་པོའི་ལང་ཚོ་འཆར་བར་ཤོག། དེའི་མཐུས་ཁ་བ་རིས་པའི་སྐྱེ་དགུའི་ཡིད། །རྣམ་དཀར་དགེ་བའི་ལས་ལ་ཕྱོགས་པ་དང་། །མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། །དམ་ཆོས་འཛིན་པའི་སྣོད་དུ་རུང་བར་ཤོག། འཇིག་རྟེན་དབང་ཕྱུག་ཕྱག་ན་པདྨོ་ཡི། །ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། །ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། །ལོངས་སུ་སྤྱོད་པའི་སྐལ་བཟང་མྱུར་འཆར་ཤོག། ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། །རིང་ལུགས་དྲི་མེད་ས་ཆེན་ཡོངས་ཁྱབ་སྟེ། །བསྟན་པ་འཛིན་པའི་སྐྱེས་བུ་དམ་པ་རྣམས། །སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། །ཕྲིན་ལས་མི་ཟད་ཉི་ཟླའི་འོད་དང་སྡེབ། །འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། །ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག། ལྷ་རྣམས་མཁའ་ལ་ཤིས་པའི་གླུ་དབྱངས་ལེན། །འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། །ཀླུ་རྣམས་དགའ་བས་ནོར་འཛིན་དབྱིག་གིས་བཀང་། །མཐར་ཐུག་སངས་རྒྱས་ཡེ་ཤེས་ཐོབ་པར་ཤོག། ཅེས་པའང་༸རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང་། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།

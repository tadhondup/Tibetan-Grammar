

	ཐོན་མིའི་ཞལ་ལུང་ཁག་བཅུ་གཅིག་པ།

	ཐོན་མིའི་ཞལ་ལུང་ཁག་བཅུ་པ།

	ཐོན་མིའི་ཞལ་ལུང་ཁག་དགུ་པ།

	ཐོན་མའི་ཞལ་ལུང་ཁག་དགུ་པ།

	ཐོན་མིའི་ཞལ་ལུང་ཁག་བརྒྱད་པ།

	ཐོན་མིའི་ཞལ་ལུང་ཁག་བདུན་པ།

	ཐོན་མིའི་ཞལ་ལུང་ཁག་དྲུག་པ།

	ཐོན་མིའི་ཞལ་ལུང་ཁག་ལྔ་པ།

	ཐོན་མིའི་ཞལ་ལུང་ཁག་བཞི་པ།

	ཐོན་མིའི་ཞལ་ལུང་ཁག་གསུམ་པ།

	ཐོན་མིའི་ཞལ་ལུང་ཁག་གཉིས་པ།

	ཐོན་མིའི་ཞལ་ལུང་ཁག་དང་པོ།





ཐོན་མིའི་ཞལ་ལུང་ཁག་བཅུ་གཅིག་པ།




བཅུ་གསུམ་པ། རྟགས་འཇུག་གི་གཞུང་བརྩམས་པའི་དགོས་པ་དང་དགེ་བསྔོ།

ཇི་ལྟར་འཇིག་རྟེན་སེམས་ཅན་རྣམས། །

ཕུང་པོ་ཁམས་དང་སྐྱེ་མཆེད་དང་། །

གྲུབ་མཐའ་གཞན་ཡང་ཡོད་ན་ཡང་། །

རང་ཉིད་ཀྱིས་ནི་མི་ཤེས་བཞིན། །

དེ་བཞིན་ཡི་གེའི་འཇུག་ཚུལ་རྣམས། །

སྨྲ་བ་ཀུན་ལ་གནས་གྱུར་ཀྱང་། །

རང་ཚུལ་དེ་ཉིད་མི་ཤེས་པས། །

དོན་ལ་སྦྱོར་བ་ག་ལ་ཤེས། །

དེ་ཕྱིར་སྨྲ་བའི་དབང་ཕྱུག་གི །

རྗེས་སྨྲས་འདི་ཀུན་རྟོགས་གྱུར་ཅིག །

དཔེར་མཚོན་ན། མ་བསླབས་ཤིང་མ་སྦྱངས་པའི་འཇིག་རྟེན་གྱི་སྐྱེ་བོ་ཐ་མལ་བ་རྣམས་ཀྱིས་རང་ལུས་ལ་ཡོད་པའི་གཟུགས་ནས་རྣམ་ཤེས་ཀྱི་བར་ཕུང་བོ་ལྔ་དང་། མིག་སོགས་དབང་པོའི་ཁམས་དྲུག་དང་། གཟུགས་སོགས་ཡུལ་གྱི་ཁམས་དྲུག མིག་གི་རྣམ་ཤེས་སོགས་རྣམ་ཤེས་དྲུག་སྟེ་ཁམས་བཅོ་བརྒྱད་དང་། མིག་གི་སྐྱེ་མཆེད་ནས་ཡིད་ཀྱི་སྐྱེ་མཆེད་བར་དྲུག་དང་། གཟུགས་ཀྱི་སྐྱེ་མཆེད་ནས་ཆོས་ཀྱི་སྐྱེ་མཆེད་བར་དྲུག་སྟེ་སྐྱེ་མཆེད་བཅུ་གཉིས་ཀྱིས་མཚོན་པའི་གསོ་རིག་ལས་བསྟན་པའི་དོན་ལྔ་སྣོད་དྲུག་དང་། ལུས་ཀྱི་རྩ་སྟོང་ཕྲག་དོན་གཉིས་ཆགས་ཚུལ་དང་། ཚད་མའི་རིག་པ་ལས་བསྟན་པའི་བློ་རིག་བདུན་དང་། མངོན་པ་གོང་འོག་ལས་བཤད་པའི་སེམས་བྱུང་ལྔ་བཅུ་སོགས་གང་དང་གང་ཡིན་པ་མི་ཤེས་པ་དང་། གྲུབ་མཐའི་དབང་གིས་བཞག་པའི་གཞི་ལམ་འབྲས་བུའི་རྣམ་གཞག་གི་དབྱེ་བ་བགྲང་ལས་འདས་པ་རྣམས་ཀྱང་ཕུན་སུམ་ཚོགས་པའི་རྐྱེན་དང་མ་ཕྲད་པར་ཤེས་པའི་གནས་མེད་པ་དེ་བཞིན་དུ། ཡི་གེའི་རྟགས་དང་མཐུན་པར་ཇི་ལྟར་སྦྱོར་ཚུལ་ཡང་བརྡ་སྤྲོད་སྨྲ་བ་ཐམས་ཅད་ལ་ལྷུན་ཆགས་སུ་གནས་པའམ་རང་ཆས་སུ་གྲུབ་ཡོད་ནའང་། སློབ་དཔོན་དང་དགེ་རྒན་སོགས་ཀྱིས་བརྡ་སྤྲོད་པའི་མན་ངག་གི་རྐྱེན་ཅི་ཡང་མེད་པར། མིང་ཚིག་ཇི་ལྟར་འཇུག་པའི་རང་གི་ཚུལ་ལུགས་དེ་ཤེས་པའི་ཐབས་མེད་པ་དང་། དེ་མ་ཤེས་པས་ནི་བླང་དོར་གྱི་དོན་སྟོན་པའི་ཚུལ་ཤེས་མི་ནུས་པ་དང་། དེ་ཤེས་པའི་སླད་དུ་བརྩོན་པ་ཆུ་བོའི་རྒྱུན་བཞིན་དུ་བསྟེན་ཏེ་རྟགས་ཀྱི་འཇུག་པའི་དོན་ལ་རབ་ཏུ་མཁས་པར་བྱའོ། །

གོང་སྨོས་རྒྱུ་མཚན་དེ་དག་གི་ཕྱིར་ན་སློབ་དཔོན་ཐོན་མི་སམྦྷོ་ཊས་འཕགས་ཡུལ་གྱི་ཡི་གེའི་འཇུག་པའི་རྣམ་གཞག་སྨྲ་བ་ལ་མཁས་པའི་ཕུལ་དུ་སོན་པ་རྣམས་ཀྱི་རྗེས་སུ་མཐུན་པར་རྟགས་འཇུག་གི་རྣམ་གཞག་བརྩམས་པ་འདིའི་དགེ་བའི་མཐུ་ལ་བརྟེན་ནས་གངས་ཅན་བོད་ལྗོངས་ཀྱི་བརྡ་སྤྲོད་རིག་པའི་བསྟན་བཅོས་ལས་ཤིན་ཏུ་རྟོགས་དཀའ་ཞིང་རྟོགས་ན་མཁས་པའི་ཡོན་ཏན་གྱི་མཛོད་ལ་མངའ་བརྙེས་པར་འགྱུར་བའི་གཞུང་ལུགས་འདི་ཉིད་བློ་གསལ་ཞིང་བརྩོན་འགྲུས་དང་ལྡན་པ་རྣམས་ཀྱིས་ཚུལ་བཞིན་དུ་རྟོགས་པར་གྱུར་ཅིག་ཅེས་ཐུགས་སྨོན་མཛད་པ་སྟེ། དེ་ལྟར་ན་ཐོན་མིའི་ཞལ་ལུང་ལས་རྟགས་ཀྱི་འཇུག་པ་རྒྱ་ཆེར་འགྲེལ་བ་ལེགས་པར་བསྟན་ཟིན་ཏོ། །

རྭ་སྒྲེང་ཁྲི་ཆེན་བློ་བཟང་བསྟན་པ་རབ་རྒྱས་ཀྱི་ཐུགས་ལ་བབས་པར་གྲགས་པའི་(Hརྡོ་རིང་སུམ་རྟགས་འགྲེལ་བ་ཨུཏྤ་ལའི་རྣ་རྒྱན་)ལས། (Gསི་ཏུའི་འགྲེལ་བ་མུ་ཏིག་ཕྲེང་མཛེས་ཀྱི་སྐབས་མཚམས་སྔ་ཕྱི་ཐམས་ཅད་དུ་རྒྱལ་དབང་ལྔ་བའི་ཞལ་སློབ་རྣམ་གླིང་བའི་སུམ་རྟགས་འགྲེལ་ལ་ཆེད་གཉེར་དམིགས་ཕུག་གི་དགག་པ་མཛད་པ་ལས་འགའ་ཞིག་ཐུགས་མད་པའམ་དགོངས་དག་པ་ཙམ་དང་། རེ་གཉིས་ནི་ཚུལ་བསྟན་ལ་དགེ་ཀར་གྱི་ན་རྒྱུ་ཚ་རྒྱུ་འདྲ་ཡང་མིན་ནམ་སྙམ་པ་སོགས་འདུག་ཅིང་། ཁོ་བོས་ནི་རང་གཞན་གྱི་ལུགས་ལ་དགག་སྒྲུབ་བྱས་ཁུལ་འདི་དག་ཚང་མ་གཙོ་བོར་རྩ་གཞུང་གི་དགོངས་པའི་རྒྱབ་སྐྱོར་དང་། ཡང་སྒོས་རང་ལུགས་ཀྱི་གཅེས་ནོར་དག་ཡིག་ཟ་མ་ཏོག་གི་ཞབས་འདེགས་སུ་འགྱུར་རེ་ཁོ་ན་ཡིན་ནོ།) །ཞེས་བཤད་པ་ནི་བློ་གཟུ་བོར་གནས་པའི་གཏམ་སྟེ་བདག་ཀྱང་ཚུལ་འདི་ལྟ་བུའི་རྗེས་སུ་འབྲང་སྙམ་པའི་ཀུན་སློང་ཡར་ལྡན་དུ་མཆིས་ན་ཡང་སྟག་གིས་མཆོངས་སར་ཝས་མི་སླེབ་པ་ནི་སྨྲ་མི་དགོས་སོ། །

དེ་ལ་ཇི་སྐད་དུ།

བློ་གསལ་བརྩོན་ལྡན་སྐལ་མཉམ་གཞོན་ནུ་ཚོར། །

ཅུང་ཟད་ཕན་ནམ་སྙམ་པའི་ཀུན་སློང་གིས། །

མི་ཤེས་ཤེས་ཁུལ་ངོ་ཚའི་གོས་བྲལ་ཏེ། །

སྤྱི་བརྟོལ་འཛུམ་དཀར་འཕྲོ་བའི་མེ་ཏོག་སྤྲོས། །



སྔོན་བྱོན་མཁས་པའི་ཟླ་མེད་ལེགས་བཤད་ལ། །

མ་གུས་ཕྱོགས་ལྷུང་མཐོང་ཆུང་མ་ལགས་ཏེ། །

གསེར་ལ་བསྲེགས་བཅད་བརྡར་བའི་དཔེ་ཇི་བཞིན། །

མཁས་པའི་བརྟག་དཔྱད་ལས་ལ་འགལ་ཅི་ཡོད། །



དེ་སླད་འདིར་ཡང་རང་བློས་ལྕོགས་ཚོད་ཀྱིས། །

འགལ་སྒྲིག་ལྷད་འབྱིན་བྱས་ཁུལ་གང་ལྟར་ཡང་། །

དོན་གཉེར་ལྡན་པའི་བློ་གྲོས་ཁ་བའི་རིར། །

ཉ་ཟླའི་འོད་ཀྱིས་ཆེས་དཀར་མི་འགྱུར་རམ། །

ཞེས་བྱ་བའི་ཚིགས་སུ་བཅད་པ་འདི་དག་གིས་དྲི་མ་མེད་པའི་ཀུན་སློང་སྒྲིབ་མེད་དུ་མཚོན་པར་བྱས་སོ། །



འདིར་སྨྲས་པ།

ཀ་ཕྲེང་དབྱངས་ཡིག་སོ་བཞིའི་གྲངས་ལྡན་གྱིས། །

ཁ་བའི་ལྗོངས་འདིའི་ཐ་སྙད་མིང་བརྡའི་ཚོགས། །

ག་ཤལ་ནོར་ཕྲེང་རྒྱ་མཚོ་མཚོན་ནུས་པའི། །

ང་རོ་འབྲུག་སྒྲའི་དབྱངས་ལ་འགྲན་འདི་མཚར། །



ཅ་ཅོ་འདུ་འཛིས་དབེན་པའི་བསྟི་གནས་སུ། །

ཆ་ཤས་ཡོངས་སུ་རྫོགས་པའི་རྒྱས་འགྲེལ་འདི། །

ཇ་ཁུ་བཏུང་བས་ལུས་ཁམས་གསོ་དང་ལྷན། །

ཉ་མོ་འཁྱུགས་འགྲོས་དཔེ་བཞིན་ལེགས་པར་བརྩམས། །



ཏཱ་རེའི་རྣམ་འཕྲུལ་འུན་ཤང་ཀོང་ཇོ་དུས། །

ཐ་མལ་སུས་ཀྱང་འགྲན་དུ་མི་བཏུབ་པས། །

ད་གཟོད་ཐོན་མི་ཞེས་གྲགས་སློབ་དཔོན་དེས། །

ནཱ་ག་ར་དཔེས་ཡིག་གཟུགས་གཏན་ལ་ཕབ། །



པ་སངས་ལྟར་དཀར་སྙན་པའི་དར་བོ་ཆེ། །

ཕ་མཐའ་མེད་པའི་དབྱིངས་སུ་བསྐྱོད་པ་ན། །

བ་སྤུ་ལང་ལོང་གཡོ་ལྡན་བསྔགས་པའི་དབྱངས། །

མ་ཡཱུར་མགྲིན་གླུས་ཕྱོགས་ཀྱི་བརྟན་པ་འཕྲོགས། །



ཙ་ཏུར་གྲངས་ལྡན་སྨོན་གནས་ལྷུན་འགྲུབ་ཕྱིར། །

ཚ་རླབས་དབྱིངས་སུ་འཕྱུར་བའི་གྲྭ་གཅིག་ན། །

ཛ་ཡའི་བསྟན་ལ་ཞུགས་པའི་རྒན་པོ་ཡང་། །

ཝ་མོ་མཆོངས་ལྡིང་རྩལ་གྱིས་ཅི་ཡང་བྲེལ། །



ཞ་ཡིག་ལྟར་འཁྱིལ་འཁྱོག་པའི་སེམས་སྤངས་ཤིང་། །

ཟ་གཉིད་ཙམ་གྱི་བདེ་ལ་མ་ཆགས་པར། །

འ་ཅག་བྷོ་ཊའི་རིག་གཞུང་མུ་ཏིག་ཕྲེང་། །

ཡ་མཚན་འདི་དག་སྤེལ་ལ་སུ་མི་རངས། །



ར་རིའི་སྐྱོན་བྲལ་ལྷག་བསམ་རྣམ་དག་གིས། །

ལ་ལའི་བཞེད་ཕྱོགས་ཚུལ་ལ་དགག་སྒྲུབ་ངག །

ཤ་མོ་བརྡོལ་ལྟར་སྣང་བ་འདི་དག་ཀྱང་། །

ས་ལེར་རྟོགས་སླད་ཡིན་གྱི་གཞན་དུ་མིན། །



ཧ་ཅང་རྒྱས་མིན་གོ་སླའི་ངག་ཚིག་གིས། །

ཨ་ཆེན་ཡི་གེའི་མཆོག་གྱུར་གཏན་འབེབས་གཞུང་། །

སུམ་རྟགས་བརྡ་སྤྲོད་ཉིན་བྱེད་འོད་སྟོང་གིས། །

རྨོངས་པའི་མུན་ཆེན་དྲུངས་ནས་འབྱིན་པར་ཤོག །

ཅེས་གངས་ཅན་བོད་ཀྱི་བརྡ་སྤྲོད་པའི་བསྟན་བཅོས་སུམ་ཅུ་བ་དང་རྟགས་འཇུག་གི་རྣམ་གཞག་རྒྱ་ཆེར་བཤད་པ་ཐོན་མིའི་ཞལ་ལུང་ཞེས་བྱ་བ་འདི་ནི། ཚེ་ཏན་ཞབས་དྲུང་འཇིགས་མེད་རིགས་པའི་བློ་གྲོས་སམ་མིང་གཞན་ངག་དབང་དབྱངས་ལྡན་རིག་པའི་འདོད་འཇོ་ཞེས་འབོད་པས་རིས་སུ་མ་བཅད་པའི་བློ་གསལ་དོན་གཉེར་དང་ལྡན་པ་རྣམས་ལ་གངས་ཅན་བྷོ་ཊའི་བརྡ་སྤྲོད་རིག་པ་འདི་ལས་རང་གིས་ཤེས་ཚོད་ཙམ་ཞིག་སྐྱེས་ཀྱི་ཚུལ་དུ་ཕབ་སྟེ། རབ་རྒྱལ་བགྲང་བྱ་ང་གསུམ་པ་དོན་གྲུབ་ཅེས་པ་ས་མོ་ལུག་གི་ལོའི (༡༩༧༩༽ དབྱར་གྱི་དུས་སུ་རྩོམ་པའི་མགོ་བཙུགས་ནས་ལོ་དེ་གའི་སྟོན་གྱི་མཇུག་ཆ་ལ་ལེགས་པར་བརྩམས་གྲུབ་བའི་དགེ་བས་རིག་པའི་གཞུང་ལུགས་ཀྱི་རྩ་བར་གྱུར་པ་སུམ་ཅུ་བ་དང་རྟགས་འཇུག་འདི་ཉིད་ཀྱི་འཕྲིན་ལས་དར་ཞིང་རྒྱས་པར་གྱུར་ཅིག

རྟགས་འཇུག་གི་ས་བཅད་དྲུག་པ་འདི་དཀྱུས་སུ་བཀོད་ན་གཞུང་དོན་སྒྲིབ་པར་འགྱུར་བས་ན་བལྟ་བདེ་ཕྱིར་གཤམ་དུ་བཀོད་པ།

དྲུག་པ། སི་ཏུས་བཀོད་པའི་དཔེར་བརྗོད་གལ་ཆེ་བ་འགའ་ཞིག་གི་མཆན་འགྲེལ་དང་ཡི་གེ་མ་དག་པའི་འཁྲུལ་སེལ་སྐོར།

(Nཆུས་བཀང)༽ (N*རང་བཞིན་གྱིས་གང་བའི་ཁ་གཏད་བྱེད་པ་པོས་བཀང་བར་བྱས་པ།)

(Nགོས་བཀབ)༽ (N**མས་བྱིས་པ་བསྙལ་དུས་གོས་བཀབ་པ་ལྟ་བུ་སྟེ་དེའི་ཁ་གཏད་ལ་མིག་ལ་ལིང་ཏོག་གབ་འདུག་ལྟ་བུ)ས་མཚོན།

(Nལོགས་སུ་བཀར)༽ (N**ར་ལུག་སོ་སོར་བཀར་བ་ལྟ་བུ་སྟེ་ཕན་ཚུན་རྐྱ་བཀར་བ)ས་མཚོན།

(Nལམ་བཀག)༽ (N**གཞུང་ལམ་དུ་གད་པ་ཉིལ་བས་རླངས་འཁོར་བཀག་པ་)ལྟ་བུ།

(Nལག་པ་བཀན)༽ (N*བསམ་བཞིན་ལག་པ་གྱེན་དུ་བསྟན་པ་སྟེ་ཉལ་བའི་གན་རྐྱལ་དང་མི་འདྲ་བ་ནི་བྱེད་པ་པོ་དངོས་སུ་ཡོད་མེད་ཀྱི་ཁྱད་དོ། །)

(Nཁལ་བཀལ)༽ (N*གཡག་ལ་དོ་བོ་བཀལ་བ)ས་མཚོན།

(Nཤིང་བཀས)༽ (N*སྟ་རེས་གཤེག་པ་སྟེ་ཉི་མ་དང་ཆར་རླུང་གིས་གས་པ་དང་མི་འདྲ།)

(Nསྲད་བུ་བཀལ)༽ (N*སྐུད་པ་བསྒྲིལ་བ།)

(Nཁྲལ་བཀལ)༽ (N*འོག་གི་ཁྲལ་བཀྲལ་དང་འདྲ་སྟེ་ཁྲལ་བཞག་པའམ་ཕབ་པ།)

(Nགཞུ་བཀང)༽ (གཞུ་རྒྱུད་མདའི་ལྟོང་ལ་སྦྱར་ནས་མདའ་འཐེན་པ་སྟེ་འོག་གི་གཞུ་བདུངས་དང་འདྲའོ། །)

(Nགོང་དུ་བཀུར)༽ (N*འཁུར་བ་དང་བཀུར་བ་དོན་གཅིག་ཏུ་གོ་དགོས་པ་ཞིག་ཡོད་ན་ཡང་འདིར་ནི་སྲི་ཞུ་བྱེད་པའི་གནས་སུ་བཟུང་བ།)

(Nཤིག་དཀུག)༽ (N*འདིའི་ཁ་གཏད་ལོ་འབྲས་ཀྱི་ལྗིད་མ་ཐེགས་པར་བཟའ་ཤིང་གི་མགོ་གུག་པ་དང་ཁྱད་པར་ཡོད།)

(Nསྨན་བཀུས)༽ (N*བརྡ་སྙིང་སྟེ་སྨན་གདུས་པ།)

(Nསྲོག་བཀུམས)༽ (N*བསད་པའི་བརྡ་རྙིང་།)

(Nསྤ་བཀོང)༽ (N*དཔའ་ཞུམ་པ་སྟེ་སྙིང་སྟོབས་ཞན་པར་གྱུར་པ།)

(Nརྩ་བ་བཀོག)༽ (N*ཤིང་སྡོང་སོགས་ཀྱི་རྩ་བ་ཕྱིར་བཏོན་པའམ་ཕྱུང་བ།)

(Nལྷས་བཀོད)༽ (N*བཀྲམ་པ་དང་བཤམས་པའི་བརྡ་སྟེ་བཀོད་བཤམས་ཞེས་པས་མཚོན།)

(Nཟུར་དུ་བཀོལ)༽ (N*ལོགས་སུ་ཕྱེ་བའམ་བཀར་བ།)

(Nགཡོག་ཏུ་བཀོལ)༽ (N*ཅི་དགར་ལོངས་སྤྱད་པའམ་བྲན་དུ་བཟུང་བ།)

(Nཐག་པས་བཀྱིགས)༽ (N*བཅིངས་པའམ་བསྡམས་པ།)

(Nསྤྲུལ་བ་བཀྱེས)༽ (N*གཅིག་ལས་མང་པོར་སྤྲོས་པ།)

(Nརྒྱ་བསྐྱེད)༽ (N*སྤྱིར་རྒྱ་ཇེ་ཆེར་བཏང་བ་ལ་རྒྱ་བསྐྱེད་ཅེས་ས་མགོ་ཅན་དུ་འབྲི་བ་དར་ཆེ་ཞིང་། བཀྱེད་ནི་བར་ཐག་ཇེ་རིང་དུ་བཏང་བའི་དོན་ཏེ་ཁྱོད་བཀྱེད་ནས་མ་འདུག ཐག་ཉེ་སར་ཤོག་ལྟ་བུས་མཚོན་ལ། འོག་ཏུ་རྒྱ་བསྐྱེད་ཅེས་ཡོད་པ་ལ་དཔགས་ན། རྒྱང་བཀྱེད་ཟེར་རྒྱུའི་རྗེས་འཇུག་ང་ཡིག་ཆད་པ་འདྲ།)

(Nམེ་ཏོག་བཀྲམ)༽ (N*ཁྱབ་པར་བརྡལ་བའམ་བར་མཚམས་མེད་པར་བཀང་བར་བྱས་པ།)

(Nདགོངས་པ་བཀྲལ)༽ (N*འདོད་ཚུལ་གྱི་ཁྱད་པར་རྣམས་ལ་གསལ་བཤད་བྱས་པ།)

(Nརྒྱལ་བོས་བཀྲབས)༽ (N*བརྡ་རྙིང་སྟེ་འདམས་པའི་དོན་ཡིན་ཞིང་། རྒྱལ་བོའི་ཐུགས་ལ་འབབ་པའི་མི་བློན་པོར་བསྐོས་པ།)

(Nཐར་བར་བཀྲིས)༽ (N*ཁྲིད་པའི་བརྡ་རྙིང་།)

(Nདྲི་མ་བཀྲུས)༽ (N*ཆུས་དག་པར་བྱས་པ།)

(Nདགྲ་བཅོམ་བཀྲོངས)༽ (N*བསད་པའི་བརྡ་སྟེ་དེའི་ཁ་གཏད་རང་བཞིན་གྱིས་ཤི་བའི་གྲོངས་དང་མི་འདྲ་ཞིང་བགྲོངས་དང་འཇུག་པ་གཅིག་གོ) །

(Nཚིག་གིས་བཀྲོས)༽ (N*ཕན་པའི་ཚིག་གིས་བསླབ་བྱ་བཏང་བ།)

(Nམདོ་བཀླགས)༽ (N*དཔེ་ཆ་སོགས་སྐད་མཐོན་པོ་སྒྲ་དང་བཅས་པས་བཏོན་པ།)

(Nའདོད་པ་ལ་བརྐམ)༽ (N*རྒྱུ་རྫས་ལ་ཞེན་ཆགས་ཆེ་བ།)

(Nནོར་བརྐུས)༽ (N*གཞན་ནོར་ལྐོག་གིས་བླངས་པ་སྟེ་བྱ་བ་ཐ་ཆད་པ།)

(Nལག་པ་བརྐྱངས)༽ (N*བསྐུམས་པའི་ལྡོག་ཟླ།)

(Nས་བརྐོས)༽ (N*འཇོར་དང་ལག་པས་ས་བྲུས་པ།)

(Nཁ་བསྐངས)༽ (N*མ་ཚང་བ་ཚང་བར་བྱས་པ།)

(Nཐུགས་དམ་བསྐངས)༽ (N*བཟའ་བཅའ་བཏུང་གསུམ་སོགས་ཀྱིས་དགའ་བར་བྱས་པ་སྟེ་གཞུང་གཞན་དུ་ཐུགས་དམ་བཀང་ཞེས་ས་མགོ་མ་བྱས་པ་ཅན་ཡང་ཡོད་དོ།) །

(Nཆུ་བསྐམས)༽ (N*མེ་ཤུགས་ཆེ་བས་ཆུ་འཐག་པ།)

(Nཡང་ཡང་བསྐྱར)༽ (N*བལྡབས་པའམ་ཟློས་པའི་དོན།)

(Nསྲོག་བསྐྱབས)༽ (N*སྲོག་འདོར་བར་ཉེན་ཁ་ལས་ཐར་བར་བྱས་པ།)

(Nཆུ་བསྐྱམས)༽ (N*འཁྱོམ་གྱི་ཁ་གཏད་མཚོ་སོགས་རླུང་གིས་ཡོམ་ཡོམ་དུ་བསྐྱོད་པའམ་འོ་མའི་སྣོད་སོགས་བསྒུལ་བ།)

(Nདྲིན་གྱིས་བསྐྱངས)༽ (N*ཕན་བཏགས་པ།)

(Nརུ་བ་བསྐྱས)༽ (N*འབྲོག་པའི་རུ་བཀལ་འགེལ་བྱེད་པ་སྟེ་སྦྲ་དང་ཡོ་བྱད་སོགས་མཚེར་གཞན་དུ་སྤོས་པའི་དོན།)

(Nགནས་སུ་བསྐྱལ)༽ (N*སྔ་མཁོའི་གནས་སུ་བསླེབས་པར་བྱས་པ།)

(Nཕྱིར་བསྐྲད)༽ (N*ཕྱི་རོལ་ཏུ་དེད་པའམ་ཕུད་པ།)

(Nཆུ་བསྐྱིལ)༽ (N*ཆར་བབས་ནས་རང་བཞིན་གྱིས་ཆུ་འཁྱིལ་བའི་ཁ་གཏད་བྱེད་པ་པོ་ཞིག་གིས་ཆུ་ཤོར་དུ་མ་བཅུག་པ།)

(Nནོར་བསྐྱིས)༽ (N*གཡར་བ་ལ་དོན་གཉིས་ལས་དངོས་རྫས་གང་ཡིན་པ་དེ་བརྗེ་སྤོར་བྱས་ནས་སྤྲད་ཆོག་པ་ལ་བསྐྱིས་དང་། དངོས་རྫས་གང་ཡིན་པ་དེ་བརྗེ་སྤོར་མ་བྱས་པར་སྤྲོད་དགོས་པ་དེ་ལ་གཡར་ཞེས་པའི་ཁྱད་པར་ཡོད་དོ། །)

རྒྱ་སྐད་ལ་གཡར་དང་བསྐྱིས། བཙའ་དང་གཡའ་སོགས་ལ་ཁྱད་པར་མེད་ཟེར་ཏེ་བོད་སྐད་ལ་ཁྱད་པར་ཤིན་ཏུ་ཆེའོ། །

(Nསྣུམ་བསྐུས)༽ (N*ཀོ་བ་ལ་མཉེན་ཐོབ་པའི་དོན་དུ་སྣུམ་བྱུགས་པ)ས་མཚོན།

(Nདབང་བསྐུར)༽ (N*འཁོར་སྒྱུར་གྱི་རྒྱལ་སར་འཇོག་དུས་གླང་ཆེན་ལ་བསྐྱོན་པ་དང་། བྲམ་ཟེས་སྤྱི་བོར་བུམ་ཆུ་ལྡུག་པའི་ཆོ་ག་བྱེད་པ་སོགས་ཀྱིས་མཚོན།)

(Nལག་བསྐུམས)༽ (N*བརྐྱངས་པའི་ལྡོག་ཟླ།)

(Nནོར་བསྐུས)༽ (N*སྦས་པའི་བརྡ་སྟེ་རྐུན་མ་བསྐུངས་འདུག་ཅེས་པས་མཚོན།)

(Nཆོས་ལ་བསྐུལ)༽ (N*འབད་རྩོལ་གྱིས་ཤིག་ཅེས་བསྐུལ་མ་བཏང་བ།)

(Nརྒྱབ་ཏུ་བསྐྱུར)༽ (N*འཕངས་པ་དང་དབྱུགས་པའི་བརྡ་སྟེ་མཁོ་སྤྱོད་མེད་པར་རྒྱང་དུ་དོར་བ།)

(Nསེམས་ཀྱིས་བསྐྱུད)༽ (N*དྲན་པས་མ་ཟིན་པར་བརྗེད་པ)འི་དོན།

(Nགཅོམ་བསྐྱུངས)༽ (N*ཅ་ཅོ་དང་འདུ་འཛི་སྤངས་པ་སྟེ་ཁུ་སིམ་མེར་ཡོད་པ)འི་དོན།

(Nཁེངས་པ་བསྐྱུངས)༽ (N*ང་རྒྱལ་དང་རློམ་སེམས་དོར་བ།)

(Nཟས་བསྐྲུས)༽ (N*གཡོ་ཐབས་ཀྱིས་ཟན་བསླངས་པ།)

(Nལོ་ཏོག་བསྐྲུན)༽ (N*བསྐྱེད་པའམ་སྐྱེས་སུ་བཅུག་པ།)

(Nསེམས་བསྐྱེད)༽ (N*རང་དོན་ཡལ་བར་དོར་ནས་གཞན་དོན་ཁུར་དུ་བླངས་པ)ས་མཚོན།

(Nསྨན་བསྐོལ)༽ (N*ཁོལ་བ་དང་བསྐོལ་བའི་ཁྱད་པར་ཡང་རིགས་པས་བསྒྲེ།)

(Nརྒྱལ་སར་བསྐོས)༽ (N*སྲིད་དབང་ལག་ཏུ་གཏད་པ)ས་མཚོན།

(Nའཁོར་གྱིས་བསྐོས)༽ (N*ཚོགས་པ་མང་པོས་མཐའ་བསྐོར་བ།)

(Nགོས་བསྐོན)༽ (N*གོན་པའི་ཁ་གཏད་ཨ་མས་བུ་ལ་གོས་གོན་དུ་བཅུག་པ།)

(Nརྟར་བསྐྱོན)༽ (N*ཞོན་པའི་བརྡ་སྟེ་རྟ་ལ་བསྐྱོན་ནས་བརྫངས་)ཞེས་པས་མཚོན།

(Nརླུང་གིས་བསྐྱོད)༽ (N*གཡོ་བར་བྱས་པ་སྟེ་འགུལ་བ་དང་དོན་གཅིག)

(Nགད་མོ་བགད)༽ (N*སྐད་མཐོན་པོས་ཧ་ཧ་ཞེས་དགའ་བའི་ང་རོ་འབྱིན་པ།)

(Nལམ་བགགས)༽ (N*གཅན་གཟན་གྱིས་ལམ་ཁ་ནས་བཀག་སྟེ་མི་ཐར་བར་བྱས་པ་)ལྟ་བུ་སྟེ་འོག་ཏུ་བྱ་ཚིག་གི་སྐབས་སུ་བསྒག་བྱའི་བུ་ག་ཞེས་ས་མགོ་ཅན་ཡང་བྲིས་སྣང་སྟེ་འཇུག་པ་གཅིག་གོ །

(Nཚོད་བགམ)༽ (N*ཉམས་ཚོད་བརྟག་པའམ་ཉམས་སད་པ།)

(Nགཡང་ལ་བགྲིལ)༽ (N*གྲིལ་བའི་ཁ་གཏད་ཡོངས་གྲགས་ལ་རྦབ་ཏུ་བསྒྲིལ་ཞེས་པའི་ཚེ་ས་མགོ་ཐོབ་པ་དག་གོ) །

(Nགོ་བསྒོས)༽ (N*རྨོག་དང་ཁྲབ་སོགས་གྱོན་པ།)

(Nགོམ་པ་བགོམས)༽ (N*རྐང་བ་སྤོས་པའི་བརྡ།)

(Nསྐལ་བ་བགོས)༽ (N*ཤ་དང་མར་སྐལ་བརྒྱབ་པ)ས་མཚོན།

(Nལམ་དུ་བགོར)༽ (N*འགོར་གྱི་ཁ་གཏད་བྱེད་པ་པོ་དངོས་ཡོད་ཀྱི་ཚེ་ན་འདི་ལྟར་ཐོབ།)

(Nདུས་བགྱངས)༽ (N*འགྱངས་ཀྱི་ཁ་གཏད་བྱེད་པ་པོ་ཡོད་མེད་ཁྱད།)

(Nལས་བགྱིས)༽ (N*བྱ་བ་བྱས་ཟིན།)

(Nམིག་བགྲད)༽ (N*གདངས་པའི་བརྡ་)སྟེ་(N**རྐང་བ་བགྲད་པ)ས་མཚོན།

(Nཕྲེང་བ་བགྲངས)༽ (N*གྲངས་བསགས་པ།)

(Nགྲངས་བགྲངས)༽ (N*གྲངས་ཀ་བརྩིས་པ་སྟེ)་ས་མགོ་ཅན་ཡང་སྣང་།

(Nཆུ་བགྲུངས)༽ (N*རྙོག་མའི་ཆུ་དྭངས་པར་བྱས་པ།)

(Nའབྲས་བགྲུས)༽ (N*འབྲས་མ་བཙོས་པའི་གོང་རོལ་ཆུས་བཤལ་བ།)

(Nབཀའ་བགྲོས)༽ (N*གླེང་བསླངས་པའི་སྒོ་ནས་གྲོས་ཁ་མཐུན་པར་བྱས་པ།)

(Nལམ་བགྲོད)༽ (N*རྐང་བ་འདེགས་འཇོག་གིས་སྤོས་ནས་གནས་སུ་ཕྱིན་པ།)

(Nཆུ་བརྒལ)༽ (N*བསྒྲལ་བའི་དོན་ཏེ་ཆུའི་ཚུར་ཁ་ནས་ཕར་ཁར་ཕྱིན་པ།)

(Nརྒྱན་གྱིས་བརྒྱན)༽ (N*སྤྲས་པའམ་སྤུད་པ་སྟེ་བྲང་རྒྱན་དང་རྣ་རྒྱན་སོགས་བཏགས་པ)ས་མཚོན།

(Nདྲན་མེད་བརྒྱལ)༽ (N*དབང་བོ་ཉམས་པ་སྟེ་རེ་ཞིག་ལ་དབུགས་ཀྱི་འགྱུ་བ་ཆད་པ།)

(Nམཚོན་བརྒྱབ)༽ (N*རལ་གྲི་བཏབ་པ)ས་མཚོན།

(Nའོ་བརྒྱལ)༽ (N*དཀའ་བས་མཛད་སོང་བའི་བརྡ་སྟེ་ཞེ་སའི་ཚིག)

(Nནོར་གྱིས་བརྒྱགས)༽ (N*དངོས་རྫས་བྱིན་ནས་མགུ་བར་བྱས་པ།)

(Nཀོ་བ་བརྒྱངས)༽ (N*ཐར་བཅད་པའི་བརྡ་སྟེ་གཉེར་མ་དང་ཁམ་ཁུམ་མེད་པར་བྱས་པ།)

(Nརྒྱུད་མར་བརྒྱུད)༽ (N*བར་མ་ཆད་པར་གཅིག་ནས་གཅིག་ཏུ་བརྒྱུད་པ།)

(Nཕྲེང་བ་བརྒྱུས)༽ (N*སྲད་བུ་ལ་ཕྲེང་རྡོག་རེ་རེ་ནས་བརྒྱུས་པ།)

(Nབང་བརྒྱུགས)༽ (N*རྟ་ལ་ཞོན་ནས་བང་བླངས་ཏེ་མཆོང་རྒྱུགས་བྱེད་པ།)

(Nབུ་རམ་བསྒར)༽ (N*བུར་ཤིང་གདུས་ནས་བསྐོལ་བ་དང་བུ་རམ་རྡོག་པོར་བཟོས་པ།)

(Nམནའ་བསྒགས)༽ (N*མནའ་སྐྱེལ་དུ་བཅུག་པ་སྟེ་ཡིད་ཆེས་པར་བྱེད་པའི་ཐབས།)

(Nནོར་གྱིས་བསྒབ)༽ (N*གཉེན་སོགས་ལ་དངོས་རྫས་ཀྱིས་བསྐྱངས་པའི་བརྡ་རྙིང་།)

(Nལམ་དུ་བསྒུགས)༽ (N*གྲོགས་ལ་ལམ་སྒུག་བྱས་པའི་འདས་ཚིག)

(Nལག་པས་བསྒུལ)༽ (N*འགུལ་གྱི་ཁ་གཏད་བྱེད་པ་པོ་དང་དངོས་ཡོད་ཀྱི་ཚིག)

(Nདྲིས་བསྒོས)༽ (N*འགོས་ཀྱི་ཁ་གཏད་དྲི་ཞིམ་པོ་བྲོ་བར་བྱས་པ་)ལྟ་བུ།

(Nབསམ་གཏན་བསྒོམས)༽ (N*སེམས་ནང་དུ་བཀུག་ནས་དོན་རྩེ་གཅིག་ཏུ་བསམས་པ།)

(Nཟན་བསྒོམས)༽ (N*རྩམ་པ་སོགས་སྦྲུས་ནས་ལོག་ལོག་བྱས་པ་སྟེ། ཙོག་པུར་འདུག་པ་ལ་བསྒོངས་ནས་འདུག་ཅེས་པའང་མཚོན།)

(Nབཀའ་བསྒོས)༽ (N*བཀའ་ལུང་ཕབ་པ།)

(Nརྣམ་པར་བསྒྱིངས)༽ (N*འགྱིང་གི་ཁ་གཏད་ཁེངས་དྲེགས་ལྡན་པའི་འདུག་སྟངས།)

(Nལེགས་པར་བསྒྱུར)༽ (N*འགྱུར་གྱི་ཁ་གཏད་)(N**བོད་སྐད་རྒྱ་སྐད་དུ་བསྒྱུར་)ཅེས་པས་མཚོན།

(Nཕྱིར་བསྒྱེལ)༽ (N*ཕྱི་གན་དུ་ཐང་ལ་བྱེད་པ་པོ་ཞིག་གིས་བརྒྱབ་པས་མཚོན།)

(Nཆོས་བསྒྲགས)༽ (N*གྲགས་ཀྱི་ཁ་གཏད་བྱེད་པ་པོ་དངོས་ཡོད་ཀྱི་ཚིག)

(Nཆུ་བསྒྲལ)༽ (N*ཆུ་བརྒལ་དང་འདྲ།)

(Nརྔན་བསྒྲངས)༽ (N*སྐྱོན་བགྲངས་པ་སྟེ་ངག་སྒྲོན་དུ་མངན་བགྲང་བ་ཞེས་འབྱུང་བས་ཡི་གེ་གང་དག་བརྟག་པར་བྱ།)

(Nགྲལ་བསྒྲིགས)༽ (N*གོ་རིམ་ཅན་དུ་ཕྲེང་བསྒྲིགས་པ།)

(Nབློ་བསྒྲིམས)༽ (N*གྲིམ་གྱི་ཁ་གཏད་སེམས་རྩེ་གཅིག་ཏུ་གཏད་པ།)

(Nསྐུད་པ་བསྒྲིམས)༽ (N*གློད་པའི་ལྡོག་ཟླ།)

(Nསྐྱོན་བསྒྲིབས)༽ (N*མི་མངོན་པར་བྱས་པ།)

(Nཐི་གུ་བསྒྲིལ)༽ (N*ཐ་གུ་རྐྱ་བཏབ་ནས་དམ་དུ་བསྒྲིལ་བ།)

(Nདེ་ཡིས་བསྒྲུན)༽ (N*འགྲན་ཟླ་བྱེད་པའི་འདས་ཚིག)

(Nདོན་བསྒྲུབས)༽ (N*གྲུབ་ཀྱི་ཁ་གཏད་བྱེད་པ་པོ་དངོས་ཡོད་ཀྱིས་ལས་དོན་བསྒྲུབས་པ།)

(Nརྡོ་བསྒྲུགས)༽ (N*རྡོ་དུམ་བུར་གསིལ་བའམ་ཐར་ཐོར་དུ་བཏང་བ།)

(Nརིགས་བསྒྲེ)༽ (N*རིགས་འགྲེའི་ཁ་གཏད་གཅིག་གིས་གཞན་ལ་མཚུངས་པར་སྦྱར་བ།)

(Nགྱེན་དུ་བསྒྲེངས)༽ (N*འགྲེང་གི་ཁ་གཏད་བྱེད་པ་པོ་དངོས་ཡོད་ཀྱིས་གྱེན་དུ་བསླངས་པ།)

(Nབུད་མེད་བསྒྲོད)༽ (N*ཡོངས་གྲགས་ལ་ས་མགོ་མི་བྱེད་པ་མང་སྟེ་འཁྲིག་པའི་ཆོས་བསྟེན་པ།)

(Nནོར་གྱིས་བརྔན)༽ (N*མིང་རྐྱང་སྐབས་སུ་ངན་པ་ནི་གླ་ཆ་དང་། བརྔན་ཞེས་པའི་ཚེ་རྔན་པ་བྱིན་ནས་མགུ་བར་བྱས་པ་)སྟེ་བརྒྱགས་བརྔན་ཞེས་པས་མཚོན།

(Nབཙས་མ་བརྔས)༽ (N*རྩྭ་དང་ལོ་ཏོག་བྲེགས་པའི་བརྡ།)

(Nདུ་བ་བརྔུབས)༽ (N*དབུགས་ལ་བརྟེན་ནས་འཇིབས་པ་སྟེ་ཁོང་དུ་དྲངས་པ།)

(Nརི་དྭགས་བརྔོན)༽ (N*རི་དྭགས་བདས་པ་སྟེ་རྔོན་བྱས་པ།)

(Nཡོན་ཏན་བསྔགས)༽ (N*གཟེངས་བསྟོད་དང་ཆེ་བ་བརྗོད་པ་)སྟེ་(N**བསྔགས་བརྗོད་)ཀྱིས་མཚོན།

(Nདགེ་བ་བསྔོས)༽ (N*གཞན་ལ་ཕན་ཕྱིན་དངོས་སུ་བྱིན་པའམ་སེམས་ཀྱིས་བྱིན་པར་དམིགས་པ།)

(Nམཚང་བསྔོགས)༽ (N*ཞར་བ། འོན་པ། ལྐུགས་པ་ལྟ་བུའི་ཚིག་ངན་གྱིན་སྐྱོན་བྲུས་པ།)

(Nལོགས་སུ་བཅར)༽ (N*ཉེ་དྲུང་དུ་བཏུད་པ)འི་དོན།

(Nཕྱག་བཅབས)༽ (N*ལག་པ་བཀྲུས་པའི་བརྡ་རྙིང་།)

(Nཞབས་ཀྱིས་བཅགས)༽ (N*རྐང་བས་འཆག་འཆག་བྱེད་པའི་འདས་ཚིག)

(Nཤིང་བཅག)༽ (N*ཤིང་དང་དཀར་ཡོལ་སོགས་རང་བཞིན་གྱིས་ཆག་པའི་ཁ་གཏད་བྱེད་པ་པོ་ཡོད་པའི་བརྡ།)

(Nདུམ་བུར་བཅད)༽ (N*ཆད་ཀྱི་ཁ་གཏད་བྱེད་པ་པོས་བསམ་བཞིན་བཅད་པའམ་གཏུབ་པ།)

(Nམིག་བཅར)༽ (N*རྡོ་བ་དང་ཁུ་ཚུར་ལྟ་བུས་མིག་མ་རུངས་པར་བྱས་པ།)

(Nའཕྲུལ་འཁོར་བཅས)༽ (N*བཟོས་པའམ་འདུ་བྱས་པའི་བརྡ།)

(Nདམ་བཅས)༽ (N*མནའ་བསྐྱལ་བ་དང་ཚིག་རྟིང་དོན་གྱིས་མནན་པ)ས་མཚོན།

(Nབློས་བཅལ)༽ (N*ཚད་གཞལ་བ།)

(Nནོར་བཅལ)༽ (N*སྐྱིན་འཚབ་ནོར་གྱིས་ཁ་བསབས་པ།)

(Nལག་ཏུ་བཅངས)༽ (N*བཟུང་བའམ་ཐོགས་པ་སྟེ་ལག་པས་དམ་དུ་བཟུང་བ།)

(Nཕྱིར་བཅོལ)༽ (N*ཕྱི་རོལ་ཏུ་བསྐྲད་པའམ་བཅོམ་པའི་བརྡ།)

(Nཞགས་པས་བཅིངས)༽ (N*ཐག་པས་བཀྱིགས་དང་འདྲའོ།) །

(Nཆིབ་བཅིབས)༽ (N*ཆིབས་ས་མཐའ་ཅན་ནི་ཞོན་པའི་ཞེ་ས་དང་བཅིབས་ནི་ཞོན་ཚར་བའི་ཞེ་ཚིག) ཆིབ་ལ་ས་མཐའ་མེད་པ་མ་དག་སྟེ་ཆིབ་པ་ནི་ཁྱབ་པའི་བརྡ་རྙིང་ངོ་། །

(Nསྣོད་དུ་བཅུག)༽ (N*ནང་དུ་བསྡུས་པའམ་ཕྱི་རོལ་ཏུ་ཡན་གར་མི་གཏོང་བ།)

(Nཆུ་བཅུས)༽ (N*སྐྱོགས་དང་ལག་པའི་སྙིམ་པ་སོགས་ཀྱིས་ཆུ་འཆུ་བའི་འདས་ཚིག)

(Nསྲང་དུ་བཅུར)༽ (N*ལམ་འཕྲང་དོག་ས་ནས་བཀག་པའམ་ཨར་ལ་གཏད་པ།)

(Nཤིང་བཅེར)༽ (N*ཕུང་བོར་སྤུངས་པའི་བརྡ།)

(Nནོར་བཅོལ)༽ (N*གཞན་ལ་གཏམས་པ་སྟེ་འཆོལ་བའི་འདས་ཚིག)

(Nདགྲ་བཅོམ)༽ (N*རྩ་མེད་དུ་བཏང་བའམ་ཚར་བཅད་པ།)

(Nཡུར་བ་བཅོས)༽ (N*ཆུ་བཞུར་སའི་རྐ་བཟོས་པ།)

(Nལས་བཅོལ)༽ (N*གཞན་ལ་ལས་དོན་སྒྲུབ་པར་བསྐུལ་བ།)

(Nཕན་ཚུན་བརྗེས)༽ (N*རིན་གོང་མཉམ་པའི་དངོས་རྫས་སོགས་ཕན་ཚུན་བརྗེ་རེས་བྱས་པ།)

(Oམཆོད་ཅིང་བརྗེད)༽ (O*དག་ཡིག་ངག་སྒྲོན་སོགས་སུ་བཀུར་སྟིའི་རྗེད་ལ་བས་འཕུལ་མེད་ཅིང་དྲན་པས་བརྗེད་ལ་བས་འཕུལ་སྦྱར་བ་ལྟར་བཟུང་ན་དག་པར་སེམས།)

(Nབདག་གིས་བརྗོད)༽ (N*བཤད་པའམ་སྨྲས་པའི་བརྡ།)

(Nགོས་བརྙན)༽ (N*གཡར་བ་སྟེ་རང་ལ་མེད་པ་དེ་གཞན་ལ་གཡར་བ།)

(Nརྗེས་སུ་བསྙེགས)༽ སྡེ་དགེའི་པར་མར་འགྲེང་བུ་མེད་པ་པར་ཆག་པ་ཡིན་ལས་ཆེ། (N*རྐུན་མའི་རྗེས་སུ་ར་མདས་དེད་པ་)ལྟ་བུས་མཚོན།

(Nལག་པས་བསྙབས)༽ (N*སླེབས་དཀའ་བའི་སར་ལག་པས་རེག་པ་)ལྟ་བུ།

(Nའཕྲེད་ལ་བསྙལ)༽ (N*ཉལ་གྱི་ཁ་གཏད་བྱེད་པ་པོས་ཉལ་དུ་བཅུག་པ།)

(Nཆང་བསྙལ)༽ (N*ཆང་དང་ཞོ་སོགས་བསྙལ་བ་སྟེ་དྲོད་དང་ལྡན་པའི་སར་བཏུམས་ནས་བཞག་པ།)

(Nཁོད་བསྙམས)༽ (N*མཉམ་གྱི་ཁ་གཏད་འབར་འབུར་མེད་པར་བཏང་བའམ་རིང་ཐུང་ཚད་གཅིག་པར་བྱས་པ)་ལ་(N*རིང་ཐུང་བསྙམས་)ཞེས་པའང་མཚོན།

(Nགཞན་ལ་བསྙད)༽ (N*བཤད་པའམ་སྨྲས་པའི་བརྡ།)

(Nཕྱིར་བསྙིལ)༽ (N*ཕྱི་རོལ་ཏུ་བསྐྲད་པའམ་དེད་པ།)

(Nམར་ཁུ་བསྙུགས)༽ (N*བྱུགས་པའམ་བསྐུས་པ།)

(Nཡོ་བྱད་བསྙུངས)༽ (N*ཉུང་གི་ཁ་གཏད་ཇེ་ཉུང་དུ་བཏང་བ་)སྟེ། (N*ཁ་ཟས་དང་ལོང་གཏམ་སོགས་ཇེ་ཉུང་དུ་བཏང་བའི་སྒོ་ནས་སྡོམ་པ་བསྲུངས་བ)་ལ་(Nབསྙུང་གནས་)ཞེས་བྱ་ཞིང་། སྨྱུང་གནས་ཞེས་འབྲི་བ་ནི་བརྡ་རྙིང་ངོ་། །

(Nནད་ཀྱིས་བསྙུན)༽ (N*ན་ཚ་ཐེབས་པའི་ཞེ་སའི་ཚིག)

(Nཉེ་བར་བསྙེན)༽ (N*ཐག་ཉེ་བར་བཏུད་པ་སྟེ་བསྟེན་པ་དང་དོན་གཅིག)

(Nཚངས་པར་བསྙེམས)༽ (N*ཚངས་པ་ནི་གཙང་བའི་དོན་དང་བསྙེམས་ནི་དྲེགས་པ་དང་རྒྱགས་པ།)

(Oགནས་སུ་བསྙེངས)༽ (O**གནས་སུ་སླེབས་པའི་བསྙེགས་ཟེར་རྒྱུ་ལ་རྗེས་འཇུག་ནོར་བའམ། བསྙེངས་ཞེས་པ་ནི་འཇིགས་པའམ་སྐྲག་པའི་དོན་ལས་གནས་སུ་བསྙེངས་ཞེས་པ་ལ་གོ་རྒྱུ་ཅི་ཡང་མེད་སྙམ་མོ། །)

(Nཆུ་བསྙོགས)༽ (N*ཆུ་དྲི་མ་ཅན་དུ་བཏང་བ།)

(Nགཞན་ལ་བསྙོན)༽ དཔེར་ན་(N*ཉེས་པ་ཁས་མ་བླངས་པ་སྟེ་འཇུན་པའི་བརྡ།)

(Nརྒྱན་བཏགས)༽ (N*རྒྱན་ཆ་ལུས་ལ་སྤྲས་པའམ་སྤ་བར་བྱས་པ།)

(Nཁ་བཏགས)༽ (N*བསད་ནས་ཤུལ་མེད་དུ་བཏང་བ་སྟེ་ཁ་དག་ཅེས་ཀྱང་འབྲིའོ།) །

(Nནོར་བཏང)༽ (N*སེར་སྣ་མ་བྱས་པར་གཞན་ལ་བྱིན་པ།)

(Nརྒྱས་བཏབ)༽ (N*ཐེའུ་ཚེ་དཔར་ནས་གཞན་གྱིས་རང་དགར་རེག་མི་ཆོག་པར་བྱས་པ་)ལྟ་བུ།

(Nཐིགས་པ་བཏིག)༽ (N*མིག་ཏུ་མིག་སྨན་བཏིག་ཅེས་པས་མཚོན་ཏེ་ཁ་སྐད་ལ་གཏིགས་ཞེས་ཐོན་ནོ།) །

(Oགདན་བཏིང)༽ (O*དག་ཡིག་གཞན་མ་ཚོར་བཏིང་ལ་ཡང་འཇུག་བྲིས་ཡོད།)

(Nམེ་ཏོག་བཏུས)༽ (N*རེ་རེ་བཞིན་ཐང་ནས་བཏུས་པ་)སྟེ་སྔགས་བཏུས་ཀྱང་གོ་བ་དེའི་སྟེང་ནས་ལེན་དགོས།

(Nཆང་བཏུངས)༽ (N*འཐུངས་ཟིན་པའི་བརྡ།)

(Nསྤྱི་བོས་བཏུད)༽ (N*ཉེ་བར་གཏུགས་པའམ་ཕྱག་འཚལ་བ)ས་མཚོན།

(Nབྱེས་སུ་བཏུད)༽ (N*ཡུལ་གཞན་དུ་ཕྱིན་པ)ས་མཚོན་ཏེ་གྱེན་དུ་བཏག་དང་སྲང་ལ་བཏེག་འཇུག་པ་གཅིག་པས་ཡར་བསྟོད་པའི་མིང་། དག་ཡིག་གཞན་དུ་བཏེགས་ཞེས་ཡང་འཇུག་བྲིས་པའང་ཡོད།

(Nབདུད་བཏུལ)༽ (N*ཚར་བཅད་པ་དང་ཞི་འཇམ་དུ་བཏང་བ་སྐབས་ཐོབ་ཀྱིས་སྦྱར།)

(Oཐུར་མས་བཏུར)༽ (O*དག་ཡིག་རྣམས་སུ་འགྲེལ་བཤད་བྱས་པ་མ་མཐོང་བས་ཚོལ།)

(Nབཙོན་ལས་བཏོན)༽ (N*ཐོན་གྱི་ཁ་གཏད་བྱེད་པ་པོས་སྒོར་ཕྱུང་བ་)ལྟ་བུ།

(Nམགོ་བཏོན)༽ (N*མགོ་ཐོན་པ་ཞེས་པ་རང་དབང་དང་ལྡན་པ་སྟེ་དེའི་འདས་ཚིག)

(Nསྤུ་བཏོགས)༽ (N*འཇབ་ཚེས་ཁ་སྤུ་བཏོགས་པ)ས་མཚོན།)

(Nསྲོལ་བཏོད)༽ (N*སྔར་མེད་པའི་ལུགས་གསར་བ་བསྐྲུན་པ།)

(Nལྟས་བརྟགས)༽ (N*མཚན་མ་བཟང་ངན་ལ་དཔྱད་པ་བཏང་བ།)

(Nསྡིག་པ་ལ་བརྟབས)༽ (N*འཛེམས་པ་སྐྲག་པ་སྐབས་ཐོབ་ཀྱིས་སྦྱར།)

(Nབྱ་བ་བརྟུལ)༽ (N*བྱ་བ་དེ་དང་དེའི་འཕྲོ་མཚམས་བཅད་པ།)

དེར་བརྟེན༽ ས་བོན་ལ་བརྟེན་ནས་འབྲས་བུ་འབྱུང་ཞེས་པས་མཚོན།

(Nཐག་པས་བརྟོད)༽ (N*རྟ་དང་བེའུ་སོགས་ཐག་པས་བཏགས་ནས་འགྲོར་མ་བཅུག་པ།)

(Nགནས་སུ་བརྟོལ)༽ (N*གནས་ག་གེ་མོར་སླེབས་པའམ་ཕྱིན་པ།)

(Nརྣག་བརྟོལ)༽ (N*སྒང་གི་སྤུ་ཐུར་གྱིས་རྨ་སྨིན་པ་དབྲལ་བར་བྱས་པ་)ལྟ་བུ།

(Nསྐུ་བལྟམས)༽ (N*བཙས་པའི་ཞེ་ཚིག)

(Oབཅུད་ཀྱིས་བལྟམས)༽ (O*འཁྲུངས་པའི་བལྟམས་དང་ཁྱད་ཕྱེ་ནས་གཏམས་འབྲི་བ་ལེགས་སོ།) །

(Nམིག་གིས་བལྟས)༽ (N*མིག་གི་ཡུལ་དུ་གཟུགས་བཟུང་བ།)

(Nགོས་བལྟབས)༽ (N*བཞི་བལྟབས་དང་བརྒྱད་བལྟབས་སོགས་ཀྱིས་མཚོན།)

(Nས་གཞི་བསྟར)༽ (N*གནས་ཁང་སོགས་བྱི་དོར་བྱས་པ།)

(Nཆོས་བསྟན)༽ (N*བཤད་པའམ་དོན་ཁོང་དུ་ཆུད་པར་བྱས་པ།)

(Nའགྲོ་ཆས་བསྟད)༽ (N*བྱིན་པའམ་ལག་ཏུ་བཞག་པ།) རྟ་ལ་སྒ་བསྟད་ཅེས་པའང་མཚོན། འོག་ཏུ་བསྟད་བྱའི་ཕྱོགས་ཞེས་ས་མགོ་བྱས་པ་དེ་ལ་ད་ལྟ་གཏད་ཅེས་འབྲི་བ་རྒྱུགས་ཆེ།

(Nཁ་ཟས་བསྟབས)༽ (N*དྲངས་པའམ་བཤམས་པའམ་བྱིན་པ་)སྐབས་དང་སྦྱར།

(Nལྷ་བསྟིམས)༽ (N*ཐིམ་གྱི་ཁ་གཏད་བྱེད་པ་པོས་ཐིམ་པར་བྱས་པ་ལ་བསྟིམས་ཟེར།)

(Nཚིག་གིས་བསྟིངས)༽ (N*བསྟིང་སླད་ཅེས་པ་སྨོད་པ་སྟེ་འཕྱ་སྨོད་བྱས་པ།)

(Nཐག་བསྟུངས)༽ (N*ཐུང་ངུའི་ཁ་གཏད་བར་ཐག་ཇེ་ཐུང་དུ་བཏང་བ།)

(Nགྲོས་བསྟུན)༽ (N*མཐུན་གྱི་ཁ་གཏད་གྲོས་འཆམས་པར་བྱ་བ།)

(Nབཤེས་གཉེན་བསྟེན)༽ (N*ཁད་ཉེ་བར་བསྙེན་པ་སྟེ་དྲུང་དུ་བཏུད་པ།)

(Nམངོན་པར་བསྟོད)༽ (N*ཆེད་དུ་བརྗོད་པ་སྟེ་ཡོན་ཏན་གྱི་ངོས་ནས་བསྒྲགས་པ།)

(Nམདུན་དུ་བདར)༽ (N*གྲལ་བསྒྲིགས་པ་སྟེ་གོ་རིམ་མ་འཆོལ་པར་བསྒྲིགས་པ།)

(Nརྗེས་སུ་བདས)༽ (N*དེད་པའམ་བསྙེགས་པ།)

(Nཕྱག་བདར)༽ (N*ལག་བསྟར་དང་དངོས་བསྟར་ཞེས་པ་དང་དོན་གཅིག)

(Nཕྱེ་མར་བདར)༽ (N*ཞིབ་ཞིབ་པོར་བྱས་པ་སྟེ་སྨན་སོགས་ཕྱེ་མར་བཏང་བ།)

(Nནོར་བདལ)༽ (N*ཚོང་རྫས་གཅལ་དུ་བཀྲམ་པ།)

(Nབདུག་པས་བདུགས)༽ (N*མནོལ་བསང་དང་བདུག་རྫས་མེར་བཏབ་ནས་དུ་བ་འབྱིན་པར་བྱས་པ།)

(Nཐང་མར་བརྡལ)༽ (N*གཅལ་དུ་བཀྲམ་པ།)

(Nམཚོན་བརྡར)༽ (N*གྲི་སོགས་རྣོན་པོར་བྱས་པ།)

(Nལག་པ་བརྡབས)༽ (N*ཐལ་མོ་བརྡབས་པ)ས་མཚོན་ཏེ་(N**རྐང་བ་ས་ལ་བརྡབས་)ལྟ་བུ།

(Nརྔ་བརྡུངས)༽ (N*རྔ་ལ་རྔ་དབྱུག་གིས་བསྣུན་པའམ་བརྡེག་པ།)

(Nབྲོ་བརྡུངས)༽ (N*བྲོ་འཆམས་པ།)

(Nདུལ་མོ་བརྡུལ)༽ གྱི་ལྗང་ལོ་ཙཱ་བའི་ཤེར་སྙིང་བདུད་ཟློག་ལས་གསུངས་པ་ལྟར་(N*སྔགས་པས་རལ་བ་བརྡབས་པ་དང་། དགེ་སློང་གིས་ཆོས་གོས་ཀྱི་གྲྭ་བརྡབས་པ། བུད་མེད་ཀྱིས་གོས་ཀྱི་ཐུ་བ་བརྡབས་པ་སྟེ་གཡོབ་པའི་དོན་ནོ།) །ཐ་སྙད་འདི་རྒྱལ་དབང་ལྔ་བའི་གསུང་འབུམ་ནང་མའི་བཀའ་བརྒྱད་ཁྲོ་རོལ་གྱི་ཟློག་ཆེན་དུའང་འབྱུང་ངོ་། །

(Nཡང་ཡང་བལྡབས)༽ (N*བསྐྱར་ཟློས།)

(Nསྐྱོ་མ་བལྡགས)༽ (N*ཞོ་ལ་ལྕེས་བལྡགས་པས་མཚོན།)

(Nཁ་ཟས་བལྡད)༽ (N*བཟའ་བ་སོ་ཡིས་ཞིབ་མོར་བྱས་པ།)

(Nསར་བསྡད)༽ (N*འདུག་པའི་སྤྱོད་ལམ་གྱིས་འཁོད་པ།)

(Nཉེས་པ་བསྡམས)༽ (N*ཕྱིན་ཆད་ཉེས་པ་མི་བྱིན་པར་དམ་བཅས་པ།)

(Nའཇིགས་པས་བསྡིགས)༽ (N*ཚིག་རྩུབ་མོས་གཞན་མི་དགའ་བར་བྱས་པ།)

(Nདབང་དུ་བསྡུས)༽ (N*རང་ལ་དབང་བར་བྱས་པ།)

(Nཕན་ཚུན་བསྡུར)༽ (N*འགྲན་པའམ་གཤིབས་པ།)

(Nའགྲས་པ་བསྡུམས)༽ (N*མི་མཐུན་པར་གྱུར་པ་སླར་འགྲིགས་པར་བྱས་པ།)

(Nཕན་ཚུན་བསྡེབས)༽ (N*སྨན་སྡེབ་པའམ་ལམ་གྲོགས་སུ་བསྡེབས་པ་)ལྟ་བུས་མཚོན།

(Nསྣ་ཐག་བསྡོགས)༽ (N*ཐག་ཁྲ་བསྡོགས་པ་ལ་སྦྲུལ་དུ་འཁྲུལ་བ་ཞེས་པས་མཚོན་ཏེ་འཁྱིལ་བ་དང་དྲིལ་བ་ལ་འཇུག)

(Nསྟ་གོན་བསྡོགས)༽ (N*སྦྱོར་བ་བརྩམས་པའམ་གྲ་སྒྲིག་བྱས་པ་)སྟེ་ཉེར་བསྡོགས་ཞེས་པས་མཚོན།

(Nགྲོགས་དང་བསྡོངས)༽ (N*གྲོགས་དང་བསྡེབས་པ་སྟེ་ལྷན་ཅིག་ཏུ་འགྲོ་འོང་བྱེད་པ)ས་མཚོན།

(Nཕྱོགས་གཅིག་བསྡོམས)༽ (N**རྩྭ་འཇག་མ་མང་བོ་ཕྱོགས་གཅིག་ཏུ་བསྡོམས་པས་ཕྱགས་མ་བྱེད་པ་)ལྟ་བུ།

(Nསྲོག་དང་བསྡོས)༽ (N*ཁས་བླངས་པའི་སྡོམ་ཁྲིམས་སྲོག་དང་བརྗེས་པ་)ལྟ་བུ།

(Nདགྲ་ལ་བསྡོས)༽ (N*འགྲན་ཡ་བྱས་པ་སྟེ་ཁྱོད་ཀྱི་སྟོབས་དང་འདྲ་བ་ང་ལ་ཡང་ཡོད་སྙམ་པ་)དང་། དོར་བསྡོས་པ་ཞེས་པའི་དོར་ནི་ཟུང་དང་བསྡོས་ནི་འགྲན་པ་ཞེས་པའང་མཚོན།

(Nནན་གྱིས་བརྣན)༽ (N*ནན་ཏན་བྱས་པའམ་གལ་ཆེན་པོར་བྱས་པ།)

(Nཡིད་ལ་བརྣགས)༽ (N*དོན་གལ་ཆེན་སེམས་ལ་དམ་དུ་བཅངས་ནས་མི་བརྗེད་པར་བཟུང་བ།)

(Nཟས་ཀྱིས་བརྣངས)༽ (N*ཧམ་ཟ་བྱས་པས་ཟས་གྲེ་བར་ཐོགས་པ།)

(Nནོར་བརྣོགས)༽ (N*འདུལ་གཞུང་རྣམས་སུ་འབྱུང་སྟེ་དངོས་རྫས་སྦས་བསྐུངས་བྱས་པའི་དོན།)

(Nརྫས་ལ་བརྣབས)༽ (N*སྲེད་པ་བྱས་པ་སྟེ་ཧམ་སེམས་བསྐྱེད་པ།)

(Nསྟེང་དུ་བསྣན)༽ (N*གཅིག་ཐོག་ཏུ་གཅིག་བརྩེགས་པའམ། གྲངས་ཀ་སོགས་བསྲེས་པ།)

(Nམཇུག་བསྣར)༽ (N*ནར་བའི་ཁ་གཏད་བྱེད་པ་པོས་བྱ་བའི་རྔ་མ་བསྲིངས་པ་)ལྟ་བུ།

(Nཕྱག་ཏུ་བསྣམས)༽ (N*ལག་ཏུ་བཟུང་བའི་ཞེ་ས།)

(Nགནད་དུ་བསྣུན)༽ (N*སྲོག་རྩ་ལ་ཁེལ་བར་བྱས་པའི་མཚོན་བསྣུན་པ)ས་མཚོན། །

(Nདྲི་བསྣམས)༽ (N*མནན་པའི་ཁ་གཏད་དྲི་བཟང་གི་དྲི་བྲོ་བར་བྱས་པ་)ལྟ་བུ།

(Nདུས་ཚོད་བསྣུར)༽ (N*ནུར་བའི་ཁ་གཏད་དུས་ཚོད་སྔ་ཕྱི་ཅི་རིགས་སུ་བསྒྱུར་པའམ་སྤོར་བ།)

(Nསྣག་ཚ་བསྣུར)༽ (N*བརྡར་བའམ་ཕྱེ་མར་བཏུལ་བ།)

(Nསྲོལ་བསྣུབས)༽ (N*ནུབ་པའི་ཁ་གཏད་ལུགས་སྲོལ་ངན་པའམ་རྙིང་བ་རྩ་མེད་དུ་བཏང་བ།)

(Nནེམ་པར་བསྣེམས)༽ (N*ན་ཐང་དུ་རྐང་བས་རེག་ན་ནེམ་ནེམ་བྱས་པའི་འདས་ཚིག)

(Nགོང་འོག་བསྣོར)༽ (N*གོ་རིམ་བསྡེབས་པའམ་འཁྲུགས་པར་བྱས་པ།)

(Nཕན་ཚུན་བསྣོལ)༽ (N*གོས་ཀྱི་ཐུ་བ་ཕན་ཚུན་བསྡེབས་པས་མཚོན།) འོག་ཏུ་བསྣོལ་བྱའི་གོ་ཞེས་པ་གོས་ཟེར་རྒྱུ་ལ་སའི་རྗེས་འཇུག་ཆད་པ་ཡིན་ངེས།

(Nཟན་བསྣོས)༽ (N*འཁུར་བ་བཟོ་བའི་སྔོན་དུ་ཕྱེ་སྦྲུས་ཏེ་ཁ་གཏིང་འདྲེས་པར་བྱས་པ།)

(Nབུ་བཙས)༽ (N*སྐྱེས་པའམ་འཁྲུངས་པ།)

(Nནོར་བཙལ)༽ (N**དབུལ་བོས་ནོར་བཙལ་)འཚོལ་ཞེས་པས་མཚོན།

(Nཚགས་ཀྱིས་བཙགས)༽ (N*ཚགས་སེས་མར་ཁུའི་སྙིགས་མ་བསལ་བ)ས་མཚོན།

(Nརུས་པ་བཙབས)༽ (N*ཤ་རུས་སོགས་གཏུབས་པ་)སྟེ་ཁ་སྐད་དག་པར་བརྩབས་ཞེས་ར་མགོའི་གདངས་ཐོན་ནོ། །

(Oགསེབ་ཏུ་བཙལ)༽ (O*འོག་ཏུ་འབྱུང་བའི་སྣོད་དུ་བརྫངས་ཞེས་པའི་ཁ་གཏད་དེ་བྱེད་པ་པོ་ཡོད་མེད་ཀྱི་ཁྱད་དོ།) །

(Nགཅེས་པར་བཙས)༽ (N*གཅེས་སེམས་ཀྱིས་བསྲུངས་ཤིང་བསྐྱབས་པའི་དོན་ཏེ་འགོས་ཁུག་པ་ལྷས་བཙས་ཞེས་པ་ད་ལྟའི་ཁ་སྐད་ལྟར་ན་ལྷ་སྐྱབས་དང་དོན་མཚུངས་སོ།) །

(Nཐོ་བཙམས)༽ (N*གནོད་བསྐྱལ་བ་)སྟེ་ཁ་སྐད་ལྟར་ན་ར་མགོ་ཅན་གྱི་གདངས་ཐོན་ནོ། །

(Nདམ་པོར་བཙིར)༽ (N*ལག་མཐིལ་དུ་དམ་པར་བཅིངས་པ)ས་མཚོན།

(Nཤིང་བཙུགས)༽ (N*ཚུགས་ཀྱི་ཁ་གཏད་གྱེན་དུ་བསླངས་པ་)ལྟ་བུ།

(Nསྣོད་དུ་བཙུད)༽ (N*ཚུད་ཀྱི་ཁ་གཏད་སྣོད་ཀྱི་ནང་དུ་བཅུག་པ།)

(Nམིག་བཙུམས)༽ (N*མིག་བགྲད་པའི་ལྡོག་ཕྱོགས།)

(Nལྭ་བ་བཙེམས)༽ (N*ཁབ་སྐུད་ཀྱིས་དྲུབས་པ་སྟེ་བཟོས་པ།)

(Nགནོད་པས་བཙེས)༽ (N*ཕྱིའི་འབྱུང་བཞི་སོགས་ཀྱིས་འཚེ་བའི་ཁ་གཏད་དེ་གས་འཕུལ་ཅན་རྒྱུགས་ཆེ།)

(Nཚོས་ཀྱིས་བཙོས)༽ (N*གོས་སོགས་མདོག་བསྒྱུར་བ་)སྟེ་ཤ་བཙོས་ཞེས་པའང་མཚོན།

(Nནོར་བཙོངས)༽ (N*རིན་ཚུར་ལ་བླངས་ནས་ནོར་རྫས་ཕར་ལ་ཚོང་བྱས་པ།)

(Nརྡོས་བཙོགས)༽ (N*བརྒྱབ་པའམ་བརྡུངས་ཤིང་བརྡེགས་པ་)སྟེ་མཆིག་ཏུ་ཇ་སྡོང་མཆི་གུས་བརྡུངས་པ་ལྟ་བུ།

(Nབསྟན་བཅོས་བརྩམས)༽ (N*གཞུང་གསར་བ་གསར་སྤེལ་བྱས་པ།)

(Nདྲིས་ཤིང་བརྩད)༽ (N*སྔ་རྒོལ་ཕྱི་རྒོལ་གཉིས་ཀྱིས་རྩོད་པའམ་བརྒལ་བརྟག་བྱས་པ།)

(Nའགོ་བརྩམས)༽ (N*བྱ་བའི་མགོར་བཟུང་བ་)སྟེ་མས་འཕུལ་གྱི་མགོ་བྱས་ན་ལེགས། རྒྱུ་མཚན་ནི་བྱ་བའི་འགོ་དང་ལུས་ཀྱི་མགོ་ཞེས་ཁྱད་པར་འབྱེད་པའི་རིགས་པ་དེས་ཆུ་མི་ཐུབ་སྟེ། ལུས་ཀྱི་མགོ རི་མགོ ཆུ་མགོ བྱ་བའི་མགོ་མཇུག་བར་གསུམ་དང་། ཞེ་ས་སྦྱོར་བའི་སྐབས་སུ་མཛད་པའི་དབུ་ཚུགས་ནས་མཇུག་གྲུབ་ཀྱི་བར། ཞེས་པ་རྣམས་ཀྱི་སྟེང་ནས་བསམ་བློ་ཐོངས་དང་། དེ་དག་ལ་སྡེབ་གཅིག་ཏུ་མ་མགོ་བྱས་ན་འཐད་པ་དང་། འ་འགོ་ཅན་ནི་རི་ལ་འགོ་བ་དང་ནད་འགོ་བའི་སྐལ་བར་བཞག་ན་སྐྱོན་ཕྲ་མོས་ཀྱང་རེག་པར་མི་འགྱུར་རོ་སྙམ་དུ་སེམས་སོ། །དེ་མིན་ཁྱོད་ལྟར་ན་བྱ་བའི་འགོ་འཇུག་ཅེས་འས་འཕུལ་གྱི་འཇུག་འབྲི་དགོས་པར་འགྱུར་ཞིང་། ཞེ་ས་བྱེད་པའི་སྐབས་སུ་བྱ་བའི་དབུ་ཞེས་པ་ལ་ཡང་སྔ་ན་མེད་པའི་ཡི་གེ་གསར་བ་ཞིག་བཟོ་དགོས་པར་འགྱུར་རོ། །

(Nརྩིག་པ་བརྩིགས)༽ (N*གཅིག་ཐོག་ཏུ་གཅིག་བཞག་པ)ས་མཚོན།

(Nགྲངས་བརྩིས)༽ (N*གཅིག་ནས་བརྒྱའི་བར་དུ་བགྲངས་པ)ས་མཚོན།

སྟེང་དུ་བརྩེགས༽ བརྩེགས་མ་མང་པོ་ཞེས་པས་མཚོན།

(Nརྩེད་མོ་བརྩེས)༽ (N*བྱིས་པ་རྩེད་འཇོ་ལ་གཡེངས་པ་)ལྟ་བུ།

(Nགཞན་དུ་བརྫངས)༽ (N*ཕྱོགས་གཞན་དུ་མངགས་པའམ་བཏང་བ།)

(Nརྐང་བས་བརྫིས)༽ (N*གླེབས་པའམ་གཅུར་བ།)

(Nཟན་བརྫིས)༽ (N*རྩམ་པ་སྦྲུས་པ)ས་མཚོན།

(Nཁྲོ་བོར་བརྫུས)༽ (N*ངོ་འབག་སོགས་གོན་ནས་རྣམ་པ་གཞན་དུ་བསྒྱུར་བ།)

(Nརལ་བ་བརྫེས)༽ (N*གྱེན་དུ་ཕྱོགས་པར་བྱས་པ།)

(Nདལ་བུས་བཞབས)༽ (N*གོས་ལ་དྲི་མ་གོས་པ་བསལ་བས་མཚོན།)

(Nགནས་སུ་བཞག)༽ (N*རང་མལ་དུ་སྔ་མཁོ་བཞིན་གནས་སུ་བཅུག་པ།)

(Nསྐྲ་བཞར)༽ (N*སྐྲ་བྲེགས་པ་སྟེ་མགོ་རིལ་དུ་བྱས་པ།)

(Nཁུ་བ་བཞིབས)༽ (N*འཇིབས་དང་འཇུག་པ་གཅིག་གོ) །

(Nལམ་དུ་བཞུད)༽ (N*འགྲོ་བ་འམ་བསྐྱོད་པ།)

(Nགདན་ལ་བཞུགས)༽ འདུག་པའི་ཞེ་ཚིག

(Oམར་ཁུ་བཞུར)༽ (O*སྣོད་ཀྱི་ཁ་ནས་བཞུར་ཞེས་པས་མཚོན། འོག་ཏུ་བཞུར་བྱའི་ཤིང་ཞེས་པ་ནི་ཁ་སྐད་ལ་ཤིང་བཤུར། མར་བཤུར་ཞེས་ཤ་ཡིག་ཅན་བྲིས་ན་དག་པར་སེམས།

(Nལྕག་གིས་བཞུས)༽ (N*བྲབས་པ་སྟེ་བརྡེགས་པ།)

(Nསྟན་ལས་བཞེངས)༽ (N*ལངས་པའི་ཞེ་ཚིག)

(Nབཟའ་བ་བཞེས)༽ (N*ཟོས་པའམ་མིད་པའི་ཞེ་ཚིག)

(Nཤིང་བཞོགས)༽ (N*གྲིས་འཇོག་པའི་འདས་ཚིག་སྟེ་རྣོན་པོར་བྱས་པ།)

(Nབཞོན་མ་བཞོས)༽ (N*འོ་མ་འཇོ་བའི་འདས་ཚིག)

(Nཟས་བཟས)༽ (N*ཟོས་པའམ་བཞེས་པའམ་གསོལ་བ།)

(Nཞབས་ཐོག་བཟབས)༽ (N*བཀུར་སྟི་དང་སྲི་ཞུ་རྒྱ་ཆེར་བྱས་པ།)

(Nཕྲག་པར་བཟར)༽ (N*བླ་གོས་ཕྲག་པ་གཅིག་ཏུ་བཟར་ནས་ཞེས་པས་མཚོན་ཏེ་གུས་པའི་བརྡ་མཚོན།)

(Nསྔགས་བཟླས)༽ (N*གཟུངས་སྔགས་ཁྲི་དང་འབུམ་སོགས་བཏོན་ནས་གྲངས་བསགས་པ།)

(Nལ་བཟླས)༽ (N*གཞན་གྱི་ལད་མོ་བྱས་པ་ལ་ལད་ཟློས་ཞེས་པ་ཡིན་ན་ལད་ལ་དའི་རྗེས་འཇུག་ཐོབ་དགོས་སྙམ་)སྟེ། ཁ་སྐད་དུ་ལད་ཟློས་ལད་མོ་ཞེས་ཟེར་བས་མཚོན། བརྡ་རྙིང་དུ་ཐག་བཅད་པའི་དོན་ནོ། །

(Nལག་པས་བཟུང)༽ (N*བཅངས་པའམ་དམ་པོར་བཙིར་བ།)

(Nའཕྲང་ལས་བཟུར)༽ (N*བགྲོད་དཀའ་བའི་ལམ་ལས་བཤོལ་བ)ས་མཚོན།

(Nརྣ་བར་བཟླུགས)༽ (N*ཞུས་པའམ་གསོལ་བ་སྟེ་གཏམ་སྨྲས་པའི་བརྡ་རྙིང་།)

(Nཚོགས་བཟླུམས)༽ (N*འཁོན་འགྲས་ཀྱིས་ཕྱེ་བ་སླར་བསྡུམས་པ་ལྟ་བུ།)

(Nསྣོད་བཟེད)༽ (N*སྟོང་བའི་སྣོད་དུ་བཅུད་ཐོབ་པའི་དོན་ལ་སྟ་གོན་བྱས་པ།)

(Nཤིང་བཟོས)༽ (N*སྒམ་དང་ཁང་བ་སོགས་ཤིང་གིས་བཟོས་པ།)

(Nགཡུལ་བཟློག)༽ (N*གཡུལ་འཁྲུག་སོགས་བྱུང་དུ་མ་བཅུག་པའམ་སླར་འོང་དུ་མ་བཅུག་པ།)

(Nབྱིན་གྱིས་བརླབས)༽ (N*བསྒྱུར་བ་སྟེ་དེའི་ངོ་བོར་བསྒྱུར་བ།)

(Nཆུས་བརླན)༽ (N*གཞའ་རླན་གྱིས་རློན་པར་བྱས་པ།)

(Nའབྱུང་བོས་བརླམས)༽ (N*རང་ལ་དབང་མེད་པར་ཁ་ནས་ཅི་ཐོན་ལབ་པ)ས་མཚོན།

(Nདགྲ་བརླག)༽ (N*ཚར་བཅད་པ་)སྟེ་གཞན་དུ་སའི་ཡང་འཇུག་སྦྱར་བའང་ཡོད།

(Nསྦུབས་བཤངས)༽ (N*རལ་གྲི་ཤུབས་ལས་བཏོན་པ་ལྟ་བུ།)

(Nཆུས་བཤལ)༽ (N*བཀྲུས་པའམ་དག་པར་བྱས་པ།)

(Nབྲེས་བཤར)༽ (N*བཅལ་བ་དང་འཇུག་པ་གཅིག་གོ) །

(Nའཕྲང་ལ་བཤར)༽ (N*ཕྲེང་བསྒྲིགས་ནས་འགྲོ་བ་)ལྟ་བུ།

(Nལུག་བཤས)༽ (N*ཤན་པས་བསད་པ།)

(Nསྡིག་པ་བཤགས)༽ (N*ཉེས་པ་དག་པར་བྱས་པ།)

(Nལེགས་པར་བཤད)༽ (N*ཁ་ནས་སྨྲས་པའམ་གསུངས་པ།)

(Nབཀོད་པ་བཤམས)༽ (N*བསྒྲིགས་པའམ་ཚར་དུ་དངར་བ།)

(Nཤིང་བཤགས)༽ (N*སྟ་རེས་གཤེག་པའི་འདས་ཚིག་སྟེ་གཤགས་ཞེས་བྲིས་ན་སྡིག་བཤགས་དང་མི་འདྲེ་བས་བཟང་།)

(Nམཉམ་པོར་བཤིབས)༽ (N*མཐོ་དམའ་མཉམ་པོའམ་རིང་ཐུང་མཉམ་པོར་བྱས་པ།)

(Nམཁར་བཤིག)༽ (N*ཐང་ལ་བསྒྱེལ་བའམ་ཤུགས་མེད་པར་བཏང་བ།)

(Nཔགས་པ་བཤུས)༽ (N*སྡོང་བོ་དང་ཟོག་ལུག་གི་ཤུན་པའམ་པགས་པ་བཀོག་པ།)

(Nམེས་བཤུར)༽ (N*ལུག་མགོ་མེ་ལ་བསྲེགས་པས་མཚོན།)

(Nསྐྱོ་བས་བཤུམས)༽ (N*ངུས་པའམ་མིག་ཆུ་བཏོན་པ།)

(Nནོར་བཤུམས)༽ (N*བསླངས་པའི་བརྡ་རྙིང་།)

(Nདཔེ་བཤུས)༽ (N*མ་ཕྱི་ལས་བུ་བཤུས་བྱས་པ་སྟེ་བྲིས་པ།)

(Nཕན་ཚུན་བཤུད)༽(N*མཛའ་བརྩེའི་དབང་གིས་འགྲན་པ་ཕན་ཚུན་འཕུར་བས་མཚོན།)

(Nགཏམ་བཤེར)༽(N*བདེན་རྫུན་ཐག་བཅད་པ།)

(Nཕྱིས་བཤོས)༽ (N*ཆུ་ཕྱི་རོལ་ཏུ་ཕོ་བས་མཚོན།)

(Nརི་དྭགས་བཤོར)༽ (N*རི་དྭགས་རྔོན་པ།)

(Nའགྲོས་བཤོལ)༽ (N*ཕྱི་ནུར་བྱས་པའམ་འགྲོ་སེམས་བཏང་བ།)

(Nཚོགས་བསགས)༽ (N*སྤུངས་པའམ་མང་དུ་བཏང་བ།)

(Nདྲི་མས་བསངས)༽ (N*དག་པར་བྱས་པའམ་ཡལ་དུ་བཅུག་པ།)

(Nསྐྱོན་བསལ)༽ (N*ཉེས་སྐྱོན་རྩ་མེད་དུ་བཏང་བ།)

(Nདོན་བསམས)༽ (N*ཡིད་ལ་ཡང་ཡང་དྲན་པར་བྱས་པ།)

(Nདྲིན་ལན་བསབས)༽ (N*དྲིན་ལན་འཇལ་བ་)སྟེ། ཁ་མ་ཚང་བ་བསྐངས་པ་ལ་ཡང་འཇུག

(Nསྲོག་ཆགས་བསད)༽ (N*གྲོག་སྦུར་རྐང་བས་གླེབས་པ་ལྟ་བུ།)

(Nཡོ་བྱད་བསར)༽ (N*ཉར་ཚགས་བྱས་པའམ་དོ་དམ་བྱས་པ།)

(Nལག་པས་བསིགས)༽ (N*སེངྒེའི་གཡུ་རལ་བསིགས་ཞེས་པས་མཚོན་ཏེ་གྱེན་དུ་བསྐྱོད་པའམ་སྤྲུགས་པའི་བརྡ།)

(Nམདེའུ་བསིར)༽ (N*མགྱོགས་པར་འཕངས་པའམ་བཏང་བ།)

(Nརྗེས་བསུབས)༽ (N*རྐང་ལག་གི་རྗེས་ས་ལ་བབས་པ་མི་མངོན་པར་བྱས་པ་)ལྟ་བུ།

(Nཁ་བསུམ)༽ (N*དབུགས་ཀྱི་རྒྱུ་བ་གཅོད་སླད་ཁ་བསྡམས་པ་)སྟེ་སའི་ཡང་འཇུག་ཡོད་ན་དག

(Nམདུན་བསུས)༽ (N*མགྲོན་སྤྱན་དྲངས་པའི་མིག་སྔར་བསུ་མ་བྱས་པ།)

(Nཞིབ་མོར་བསེད)༽ (N*ལུག་བལ་སོགས་བསེད་པས་མཚོན།)

(Nནོར་བསོགས)༽ (N*རྒྱུ་རྫས་མང་དུ་བསགས་པའམ་སྤུངས་པ་)སྟེ་ཡོངས་གྲགས་ལ་ན་རོ་མེད་པ་མང་།

(Nངལ་བསོས)༽ (N*ལུས་འགྲོ་བསྐྱོད་ཀྱིས་དུབ་པ་བསལ་བའམ་ཞི་བར་བྱས་པ།)

(Nསྒྲིབ་པ་བསྲབས)༽ (N*འཐུག་པོའི་ཁ་གཏད་དེ་ཉུང་བའམ་ཕྲ་མོར་བཏང་བ།)

(Nཡོ་བ་བསྲངས)༽ (N*ཤིང་སོགས་འཁྱོགས་པ་ཇེ་དྲང་དུ་བཏང་བ།)

(Nསེམས་ཀྱིས་བསྲན)༽ (N*མི་འདོད་པའི་སྡུག་བསྔལ་སོགས་བཟོད་པར་བྱས་པ།)

(Nཡི་གེ་བསྲིངས)༽ (N*བསྐུར་བའམ་སྤྲིངས་པ་སྟེ་གནས་འདི་ནས་གནས་གཞན་དུ་སླེབས་པར་བྱས་པ།)

(Nཚེ་བསྲིངས)༽ (N*ཇེ་རིང་དུ་བཏང་བ་སྟེ་སྲིད་དང་མཆུ་རིང་བར་བྱས་པ།)

(Nནོར་བསྲིས)༽ (N*སེར་སྣས་ལོངས་སྤྱོད་མ་ནུས་པར་ཚགས་བྱས་པ།)

(Nཞོ་བསྲུབས)༽ (N*དཀྲུགས་པའམ་བཤིགས་པ་སྟེ་མར་དཀྲུགས་པ་དང་མར་བཤིགས་པ་ཞེས་པས་མཚོན།)

(Nབསྲུང་བྱ་བསྲུངས)༽ (N*ཚུལ་བཞིན་དུ་བརྩིས་པ།)

(Nཆུང་མ་བསྲེལ)༽ (N*དོ་དམ་མམ་སྲུང་སྐྱོང་བྱས་པ།)

(Nཕན་ཚུན་བསྲེས)༽ (N*གྲོ་ནས་སོགས་འདྲེས་པར་བྱས་པའམ་འོ་ཆུ་ལྟར་དབྱེར་མི་ཕྱེད་པར་བྱས་པ།)

(Nམེས་བསྲེགས)༽ (N*མེར་བཅུག་ནས་ཚིག་པར་བྱས་པ།)

(Nམེར་བསྲོས)༽ (N*གྲང་བའི་ཚེ་ན་ཁ་ལག་བསྲོས་པ་)ཞེས་པས་མཚོན།

(Nརིག་པ་བསླབས)༽ (N*བསླབ་བྱའི་གནས་ཤེས་སུ་བཅུག་པ།)

(Nནོར་བསླངས)༽ (N*རང་ལ་མེད་པའི་དངོས་པོ་གཞན་ལ་སྦྱིན་པར་ཞུས་པ།)

(Nགཞན་གྱིས་བསླད)༽ (N*ངན་རྐྱེན་ཐེབས་པའམ་སྐྱོན་སོགས་ཀྱིས་གོས་པ།)

(Nཕྱོགས་སུ་བསླན)༽ (N*དེའི་ཕྱོགས་སུ་གཏོགས་པའམ་དེའི་ཕྱོགས་སུ་སྦྱར་བ།)

(Nགྱེན་དུ་བསླངས)༽ (N*དྲང་ཐད་དུ་འགྲེང་བར་བྱས་པ།)

(Oབསླུ་བྱ་བསླུས)༽ (O*བླུ་བྱ་བླུས་ཞེས་པ་ནི་ཡོངས་སུ་གྲགས་པ་སྟེ་བསླུ་བྱ་བསླུས་ཞེས་པ་ཡིག་རྙིང་རྣམས་སུ་འབྱུང་ཡང་དེ་ལྟར་སྦྱར་ན་མགོ་བསྐོར་གྱི་འཇུག་པ་དང་འཁྲུལ་ཉེན་ཡོད་དོ།) །

(Nཕྱིར་བསློག)༽ (N*ཕྱིར་བྱིན་པའམ་ཕྱིར་གཏད་པ་)སྟེ་སའི་ཡང་འཇུག་ཡོད་ན་བཟང་།

(Hསི་ཏུ)ས། (Gའདས་ཚིག་གི་སྐབས། སེམས་ཀྱིས་བསྲན་ཏོ། །ཕྱོགས་སུ་བསླན་ཏོ། །ཞེས་སོགས་ཀྱི་མཐར་དེ་དག་ལ་སླར་བསྡུའི་སྒྲ་སྦྱར་བ་རྣམས་ད་ཡིག་གི་ཡང་འཇུག་ཡོད་པར་ཤེས་དགོས་སོ། །ཞེས་དང་། བྱ་ཚིག་སྐབས་ན་ར་ལའི་མཐའ་རྟེན་གྱི་རྗེས་སུ་འཛིན་ཏོ། །ལྟ་བུ་དམིགས་བསལ་འགའ་ཞིག་ལས་ཕལ་ཆེར་ལ་ད་དྲག་མི་འཐོབ་པར་ངེས་པ་ཏོ་ཡིག་གི་སྒྲ་བརྗོད་པ་མེད་པ་ཉིད་དུ་ཤེས་པར་བྱ།) ཞེས་གསུངས་པའི་དགོངས་པ་ལྟར་ན། ན་ར་ལ་གསུམ་རྗེས་འཇུག་ཅན་གྱི་འདས་ཚིག་ཡིན་ན་ཁྱོད་ལ་ད་དྲག་ཐོབ་པས་ཁྱབ་ཅེས་ཁྱབ་མཐའ་བཅད་ན་རུང་ངོ་། །

དེ་བཞིན་དུ་ན་ར་ལ་གསུམ་རྗེས་འཇུག་ཅན་གྱི་སྐུལ་ཚིག་ཡིན་ན་ཡང་ཁྱོད་ལ་ད་དྲག་ཐོབ་པས་ཁྱབ་ཅེས་ཁྱབ་མཐའ་བཅད་ན་རུང་བར་སེམས་སོ། །འོན་ཀྱང་སི་ཏུས་སྐུལ་ཚིག་གི་དཔེར་བརྗོད་བཀོད་པའི་གྲས་སུ། སྣུན་ཞིག སྐྲུན་ཞིག ཕྱོར་ཞིག སྦྱོར་ཞིག ཚོལ་ཞིག སྐོལ་ཞིག བརྩོན་ཞིག ཞེས་པ་རྣམས་ལ་ད་དྲག་མི་འཐོབ་པའི་རྒྱུ་མཚན་ཅི་ཡང་མ་བཀོད་པར་ད་དྲག་མེད་པའི་ཚུལ་ལྟར་བྲིས་པ་ནི་རྐང་བས་ས་ཟིན་དཀའོ་སྙམ་མོ། །འདི་ཡན་གྱིས་བས་འཕུལ་དུས་འདས་པ་ལ་སྦྱར་བའི་དཔེ་བརྗོད་སུམ་བརྒྱ་དོན་གཅིག་ཡོད་པ་ལས་འགའ་རེ་གོ་སླ་བས་མཆན་མེད་ཀྱང་ཆོག་ནའང་སྡེབ་གཅིག་ལ་བསམས་ནས་གོ་དཀའ་སླ་ཐམས་ཅད་ལ་མཆན་བུ་རེ་བཏབ་ཡོད་དོ། །

འདི་མན་མ་འོངས་པར་འཇུག་པའི་བྱ་ཚིག་དང་། ག་ད་བ་མ་རྣམས་ཀྱིས་འཕུལ་བའི་ལས་ཚིག་དང་། སྐུལ་ཚིག་རྣམས་ལས་ཅུང་ཟད་གོ་དཀའ་བ་འགའ་རེ་ལ་མཆན་འགོད་དང་མ་དག་པའི་ལྷད་འདོན་བྱེད་པ་འདི་ལྟར། བརྐམ་ནི་སྲེད་པ་སྟེ་བརྐམ་བྱའི་དངོས་པོ་ལ་ས་མགོ་བྱས་པ་ནོར། ལག་པ་བགྲད་བྱའི་འདོམས་ལ་ཡང་འཇུག་མེད་ན་དག བགྲུ་བྱའི་འབྲས་ལ་ཀ་ཡེད་བྱས་པ་ནོར་ཏེ་པར་གྱི་ཉེས་པ་ཡིན་མཆི། བཏིག་བྱའི་ཐིགས་པ་ཞེས་པ་ཁ་སྐད་དག་མོ་དང་སྦྱར་ན་གས་འཕུལ་གྱི་གཏིག་ཐོབ་བོ། །བསྣོལ་བྱའི་གོས་ཞེས་གོས་ཀྱི་རྗེས་འཇུག་ཆད་པའང་པར་ཉེས་ཡིན་འགྲོ།

བརླིང་བྱའི་རྨང༽ བརླིང་ནི་བརྟན་པོ་སྟེ་རྩིག་རྨང་བརྟན་པོར་བརྩིག་པས་མཚོན།

(Oབསག་བྱའི་ཚོགས)༽ (O*གས་འཕུལ་གྱི་གསག་ཐོབ་ན་བདེ་སྟེ། གཞན་དུ་ན་གསད་བྱའི་དགྲ གཅད་བྱའི་ཤིང་། གཏང་བྱའི་ནོར་སོགས་ལ་ཡང་བས་འཕུལ་བྱེད་དགོས་སོ། །)

(Oབསུབ་བྱའི་རྗེས)༽ (O*འདི་ཡང་གས་འཕུལ་ལེགས་སོ། །བསག་བྱའི་ཚོགས་དང་བསོག་བྱའི་ནོར་ཞེས་ཚོགས་དང་ནོར་གསོག་པའི་བྱ་ཚིག་ལ་ན་རོ་ཡོད་མེད་ཀྱི་ཁྱད་དེང་སང་མི་འབྱེད་པ་ཤུགས་ཆེ་ཞིང་ཕྱི་མ་ལ་ཡང་གས་འཕུལ་བྱས་ན་བདེའོ། །)

(Nབཟའ་ཕྱིར་གཉོག)༽ (N*བ་ལང་སོགས་གཟན་རྩྭ་འཚོལ་ཕྱིར་ཕྱིན་པ།)

ནོར་གཏམ་པ་པོ༽ བཅོལ་བའི་དོན་ལ་གཏམས་ཟེར་བས་ན་དེའི་བྱེད་ཚིག་གོ །

མགོ་གཏུམ་པ་པོ༽ ཁ་སྐད་དག་པ་དང་སྦྱར་ན་བཏུམ་དང་འཐུམ་ཅི་རིགས་ལས་གས་འཕུལ་མི་འཐོབ་བོ། །འོག་ཏུ་གཏུམ་བྱའི་མགོ་ཞེས་པ་ཡང་འདི་དང་འདྲ་སྟེ་བས་འཕུལ་བདེའོ། །

(Nམིག་གཡོར་བ་པོ)(N*མིག་ལ་མིག་ལྕིབས་ཀྱིས་གཡོག་པའམ་གབ་པའི་བརྡ།)

གྲལ་གཤིབས་པ་པོ༽ གཏིགས་བྱའི་ཆུ། གདགས་བྱའི་མིང་། འདི་གསུམ་ལ་སའི་ཡང་འཇུག་མ་སྦྱར་ན་བདེ།

གཞིབས་བྱའི་གྲལ༽ གྲལ་དུ་གཤིབ་དང་བཤིབ་ཅི་རིགས་ལས་མིང་གཞི་ལ་ཞ་ཡིག་ཇི་ལྟར་འཐོབ། འོན་ཀྱང་ཡང་འཇུག་མེད་ན་དག

(Nགཟན་བྱའི་གཟན་པ)༽ (N*ཁ་ཟས་སྤྱིའི་མིང་།)

གཟད་བྱའི་གོས༽ གཟད་ཅེས་པ་ངལ་དུབ་ཀྱི་མཐའ་ལ་ལྷུང་བའི་བརྡ་སྟེ་གོས་ལ་སྦྱར་ན་རྩིས་མེད་དུ་ལོངས་སྤྱོད་པ།

གཟེད་བྱའི་གཟན༽ རབ་བྱུང་གི་གོས་བྱེ་བྲག་པ་གཟན་གྱི་ཁུད་དུ་ཤིང་ཏོག་ལྡུག་ཕྱིར་བཟེད་པས་མཚོན། ཡང་ན་གཟན་ཞེས་པ་ཁ་ཟས་ཀྱི་མིང་།

གཡབ་བྱའི་གཡབ་མོ༽ འབོད་པའི་བརྡ་ལ་ལག་གཡུག་བྱས་པ་ལྟ་བུ།

གཡོག་བྱའི་གོས༽ ཞེས་པའི་མཆན་ལ་གཡོགས་ཞེས་པ་འདས་ཚིག་གོ །

ཞེས་དེ་འདྲ་མང་པོ་ཡོད་པ་ལས་འདི་གཅིག་པུ་ལ་མཆན་བཏབ་པས་མི་ཕན་ཏེ། འོག་དེ་མ་ཐག་གི་ཤིང་གཤགས་ཞེས་འདས་པ་ལ་ཡང་ས་དྲག་ཐོབ་པས་སོ། །མཆན་དེས་ས་ཕུད་བླ་མ་ལ་དབུ་འཁྲུག་བྱུང་བའང་དྲན་པར་གྱིས།

དབྱིག་གིས་དབུར་བ་པོ༽ རྡོ་འཇམ་པོས་རས་དང་ཤོག་བུ་བརྡར་བས་མཚོན།

དམད་བྱའི་ཉམ༽ དེང་སང་ཉམས་སྨད་ཅེས་འབྲི་བ་རྒྱུགས་ཆེ།

(Nཁྱིམ་ལ་འཁྲེན)༽ (N*སྲེད་པའམ་ཞེན་པའི་བརྡ།)

(Nཟས་ལ་འཐུ)༽ (N*མི་མང་གིས་བསྡུ་ཆ་ཕྱོགས་གཅིག་ཏུ་བསྡུས་ནས་ཁ་ཟས་ལ་ལོངས་སྤྱོད་པ།)

སྐྱོ་མ་འདག༽ ཡོངས་གྲགས་ལ་སྐྱོ་མ་ལྡག་ཅེས་པ་རྒྱུགས་ཆེའོ། །

གོམས་པ་འདོར༽ སའི་ཡང་འཇུག་མ་དག

རྗེས་སུ་འབྲེང༽ ཞེས་པ་བྱ་བྱེད་ཐ་དད་ཅན་ལ་སྦྱར་བ་དང་འགྲེང་བུ་མེད་པ་བྱ་བྱེད་ཐ་མི་དད་པ་ལ་སྦྱར་བའི་དཔེ་བརྗོད་སྔ་ཕྱི་གཉིས་བཞག་པ་ལ་དགོས་པ་ཡོད་མེད་བརྟག

(Nགལ་གྱིས་འཁྱུ)༽ (N*ནན་གྱིས་རྒྱུགས་པའམ་འབྲོས་སུ་བཅུག་པའི་དོན་དུ་བཀྲལ་བ་ཡོད་ཀྱང་གཞན་དུ་འཆུ་ཞེས་བྲིས་པའང་ཡོད།)

(Nལུས་ལ་འཁྲེམ)༽ (N*ཁྱབ་པའི་བརྡ་སྟེ་འདས་པ་ལ་ཁྲེམས་ཞེས་པ་འཐོབ་པོ།) །

མཁང་ཞེས་པ་འཁང་ར་དང་འཁང་ཚིག་ལ་བསམས་པ་ཡིན་ན་འས་འཕུལ་རྒྱུགས་ཆེའོ། །རྗེས་འཇུག་གི་འཇུག་པའི་ཐད་ཀྱི་ཐུན་མོང་གི་དཔེར་བརྗོད་སོགས་ཀྱི་གྲས་སུ་འདི་ལྟར། སྤགས་ནི་གནས་སྤོར་བའམ་ཟས་ཀྱི་སྤོད། སྤྱུགས་ནི་བསྐྲད་པ། དབགས་ནི་དེང་སང་སྦགས་ཞེས་འབྲི་བ་རྒྱུགས་ཆེ། རྨུགས་ནི་སོ་བཏབ་པ། རྩབས་ནི་ཆང་ལ་ཆ་བཞག་ན་ཕབས་ཀྱི་མིང་། བསྣུབ་བྱེད་ལ་བས་འཕུལ་མ་དག་གཏུབས་བྱ་དང་གཏུབས་བཞིན་པ་གཉིས་ལ་ཡང་འཇུག་མ་དག་བསྟུནད་བྱེད། བཀོལད་བྱེད། མཆོངས་བྱེད་ལ་ཡང་འཇུག་མི་དགོས། འདུནད་བྱེད། སྟོབས་བྱེད། ལྕིབས་བྱེད་རྣམས་ལ་ཡང་འཇུག་ཇི་ལྟར་འཐོབ། ཁྱད་པར་དུ་ལྟོས་བྱེད་ཅེས་པ་མིག་ལ་སྦྱར་ན་ལྟ་བྱེད་ལས་གཞན་མི་འཐོབ། དེ་ལ་སོགས་པ་ཡོངས་གྲགས་དང་མི་མཐུན་པ་ཤིན་ཏུ་མང་ན་ཡང་། ཡོད་ཚད་མ་དག་པ་ཡིན་ཞེས་སྨྲ་བ་ལ་ཡང་ཞེས་འཚེར་རོ། །འོན་ཀྱང་། རྟགས་འཇུག་གི་དཀྱུས་སུ་བཤད་ཟིན་པ་ལྟར། མངོན་བ། མཐུན་བ་འདྲ་ཡིན་ན་མ་དག་པར་ཐག་བཅད་ཀྱང་འོས་པ་ཉིད་དེ། གང་ལྟར་ལྟ་རྒྱ་ཆེ་ཞིང་བློ་གྲོས་ཞིབ་མོ་ཅན་གྱིས་བརྟག་པའི་གནས་སོ། །

དེ་ལྟར་ཡང་རྒྱ་བོད་ཡོངས་ལ་གྲགས་པའི་མཁས་པ་ཆེན་པོ་དགེ་བའི་བཤེས་གཉེན་ཤེས་རབ་རྒྱ་མཚོའི་གསུང་སྒྲོས་ལས། སི་ཏུའི་འགྲེལ་བར། བཏིག་བྱའི་ཐིགས་པ། གཏིག་བྱའི་ཆུ། བཞོག་བྱའི་ཤིང་། གཞོག་བྱའི་ཤིང་། ཞེས་དཔེར་བརྗོད་བཀོད་པའི་དང་པོ་ནི། བྱེད་པ་པོ་དང་དངོས་སུ་འབྲེལ་བའི་ཕྱོགས་ནའང་མེད་ལ། བྱ་བའི་སྒྲ་གདངས་ཙམ་དུ་རུང་ཡང་སྐབས་འདིའི་གཞན་དང་བྱ་ཡུལ་དུ་མི་རུང་ངོ་། །གཞོག་བྱའི་ཤིང་དང་བདམ་བྱའི་ནོར་ཞེས་པའང་གཞོག་བྱའི་ཤིང་དང་གདམ་བྱའི་ནོར་ཞེས་པས་བརྗེས་ན་ལེགས་ཀྱི། བ་ག་གཉིས་གཞན་ལ་འཇུག་པ་རྒྱུ་མཚན་དུ་བྱས་ནས་གདམ་ངར་བཀོད་པ་ཡིན་ན་ཆེས་ཤིན་ཏུ་མི་འཐད་དེ། འཕུལ་ལྔ་རང་རང་གི་འཇུག་ཡུལ་གཙོ་ཆེ་ཆུང་དང་ཁྱབ་ཆེ་ཆུང་ལ་ཞིབ་མོར་མ་བརྟགས་པའི་སྐྱོན་གྱིས་གོས་པར་འགྱུར་བའི་ཕྱིར། དེ་བཞིན་དུ་བཞལ་བྱ་དང་གཞལ་བྱ། བཞག་བྱ་དང་གཞག་བྱ། བསད་བྱ་དང་གསད་བྱ། བཅད་བྱ་དང་གཅད་བྱ། བཏང་བྱ་དང་གཏང་བྱ། བསལ་བྱ་དང་གསལ་བྱ། བཀྲམ་བྱ་དང་དགྲམ་བྱ། བཀྲོལ་བྱ་དང་དགྲོལ་བྱ་སོགས་གཉིས་ཚན་དེ་དག་གི་སྔ་མ་རྣམས་མི་འཐད་པར་སུས་ཀྱང་ཤེས་ཏེ། གཞན་བསྒྲུབ་ཕྱིར་ཞེས་ཚིག་རིས་ཙམ་གྱིས་ཚིམ་པར་བྱས་ན་བཞལ་བྱ་ལ་སོགས་པ་དེ་དག་ཅིའི་ཕྱིར་མི་འཐད། དགག་བྱ་དང་། སྐྱོན་དང་། ནད་དང་། དྲི་མ་དང་། ལོག་རྟོག་དང་། དོགས་པ་དང་། ཐེ་ཚོམ་སོགས་བསལ་བྱ་ལ་བསལ་བྱ་འགྲིག་པར་མ་ཟད་དེས་ཁྱབ་སྟེ། ག་འཕུལ་མ་དག་གོ །དེས་མཚོན་འདི་སྐོར་རྟགས་བཞིའི་འཇུག་ཚུལ་གཞན་དང་གཞན་ལའང་རྒྱ་ཆེར་བསྒྲེས་ཏེ་རྟོགས་པར་དཀའ་བའི་གནད་ཀྱི་འགག་ཆེན་པོར་ཟུངས་ཤིག ཅེས་གསུངས་པ་ནི་རྣག་ཐོག་ཏུ་ཁེལ་བའི་གཙགས་ཀྱི་དཔེར་སོང་འདུག་པས་འདི་དག་ལ་བརྟེན་ནས་བློ་རྒྱ་བསྐྱེད་པའི་ཐབས་ལ་འབད་པར་མཛོད་ཅིག འོན་ཀྱང་ལུང་དྲངས་པ་དེར། བསལ་བྱ་གསལ་བྱ། ཞེས་དང་། དེ་དག་གི་སྔ་མ་རྣམས་མི་འཐད། ཅེས་པ་ལ་གོ་རིམ་ལྡོག་དགོས་པའི་ཚིག་གི་ཞིབ་ཆ་འབྱེད་དགོས་སོ། །དེ་ལྟར་ན་རྟགས་འཇུག་གི་ས་བཅད་དྲུག་པ་ཟུར་དུ་བཀོལ་བ་འདི་ཙམ་གྱིས་རྫོགས་སོ། །





ཐོན་མིའི་ཞལ་ལུང་ཁག་བཅུ་པ།




ཁ། མཐའ་དཔྱད་པ།

(Hགཙོས་རྟགས་འཇུག་)ཏུ། (Gབློ་གསར་འགའ་ཞིག་ལ་མཚན་གཉིས་མ་ནིང་གི་སྐབས་སུ། ཡང་འཇུག་ད་ཡིག་ཞུགས་པའི་སྟོབས་ཀྱིས་དྲག་ཞན་གཉིས་ཀའི་ཆ་དང་ལྡན་པར་འགྱུར་ལ། མཚན་མེད་མ་ནིང་སྐབས་འདིར་ད་དྲག་ཞུགས་ཀྱང་མཚན་གཉིས་མ་ནིང་དུ་མི་འགྱུར་བ་ཅི་ཡིན་སྙམ་པའི་དོགས་པ་འབྱུང་སྲིད་ཀྱང་རྗོད་པ་ལྡབ་ལྡིབ་མ་ཡིན་པར་རྩོལ་བ་ཤུགས་ཆེ་ཆུང་སོགས་ཀྱི་སྒོ་ནས་དག་པར་བརྗོད་ཚེ་སྒྲ་བར་མ་ཙམ་ལས། དྲག་ཞན་གང་དུའང་མི་འགྱུར་བ་མངོན་སུམ་གྱིས་གྲུབ་པས་བློ་འཚུབ་ལང་མི་དགོས་སོ།)།ཞེས་གསུངས་པ་འདི་ལ་བརྟེན་ནས་མུ་ཏིག་ཕྲེང་མཛེས་ལ་བརྟག་པར་བྱ་བ་འདི་ཡོད་དེ། མཚན་མེད་མ་ནིང་ལ་ཡང་འཇུག་ཡོད་པ་ཅན་ཞིག་བཤད་པ་དང་མཚན་མེད་མ་ནིང་གི་སྒོས་ཆོས་དྲག་ཞན་གཉིས་ཀ་དང་མ་ཕྲད་པ་ཞེས་བཤད་པ་གཉིས་ལ་འགལ་བ་ཡོད་པས་ན་དངུལ་ཆུ་དྷརྨ་བྷ་དྲས་དེའི་སྐྱོན་བཏོན་ནས་རང་ལུགས་བཞག་པ་དེ་འཐད་ལྡན་དུ་གྲུབ་བོ། །

དེ་ཡང་གསལ་བར་བཤད་ན། སི་ཏུས་མཚན་མེད་མ་ནིང་ལ་ཡང་འཇུག་ཡོད་མེད་ཇི་ལྟར་རུང་ཞེས་པས་མིང་གཞིའི་མ་ནིང་ལྔ་བོ་གང་རུང་ལ་ད་དྲག་ཞུགས་པ་ཅན་ཞིག་ཡོད་པར་བཤད་པ་འདི་ཡིན་ལ། དེ་ལྟར་ན་དེའི་སྒོས་ཆོས་སུ་དྲག་ཞན་གཉིས་ཀ་དང་མ་ཕྲད་པ་ཞེས་བཤད་པ་དང་དངོས་སུ་འགལ་ལོ། །

དེའི་ཕྱིར་གཙོས་ཀྱིས་བློ་གསར་འགའ་ལ་བློ་འཚུབ་མ་ལང་ཞེས་པའི་བསླབ་བྱ་ལའང་སྙིང་པོ་བྱུང་མིན་བསམ་པར་རིགས་སོ། །(Hསི་ཏུ་)ལྟར་ན། (Gཕྱིནད། ཐརད། འཕྲུལད་ལྟ་བུ་མིང་གཞི་མ་ནིང་གི་མཐར་ད་དྲག་ཞུགས་པ་ཅན་མཚན་མེད་མ་ནིང་དུ་བཞག་པ་དང་།) སི་ཏུའི་ཞལ་ལུང་ལྟར་ན་དཔེར་བརྗོད་དེ་འགྱུར་བ་མ་ནིང་གི་དཔེར་བརྗོད་དུ་བཞག་ནས་མཚན་མེད་མ་ནིང་ལ་ཡང་འཇུག་མེད་པ་ཅན་དུ་བྱས་པ་གཉིས་ལས་ཕྱི་མ་ལྟར་ཁས་བླངས་ན་ལེགས་བསམ་སྙམ་མོ། །

གཞན་ཡང་སྐབས་འདིའི་རྩ་བའི་གཞུང་། དྲག་པ་གསུམ་ནི། ཞེས་པ་ནས། གཉིས་སུ་དབྱེ། །ཞེས་པའི་ངོ་གདོང་གི་འབབ་ཚོད་ལྟར་ན་སི་ཏུའི་འགྲེལ་ཚུལ་དེ་ལ་ཅུང་ཟད་བཙན་ཚུགས་ཀྱི་བཟོ་ལྟ་ཡོད་པ་དང་རྗེས་ཞ་ལུ་བ་དང་དེའི་རྗེས་འབྲང་རྣམས་ཀྱི་འགྲེལ་ཚུལ་ལྟར་ན་ངོ་གདོང་དང་ཇི་མ་ཇི་བཞིན་པར་མཐུན་པའི་བཟོ་ལྟ་ཞིག་འདུག་པས་ལྟ་རྒྱ་ཆེ་ཞིང་བློ་གྲོས་ཞིབ་པའི་མཁས་དབང་རྣམས་ཀྱིས་གསལ་བཤད་མཛད་པའི་རེ་བ་ཞུ་ཞིང་། འདིར་རྗེ་ཞ་ལུ་བ་སོགས་ཀྱི་འགྲེལ་ཚུལ་རྣམས་བཀོད་ན་མང་བར་འགྱུར་བས་ཤེས་འདོད་པ་རྣམས་ཀྱིས་དེ་དག་གི་གཞུང་ལ་བལྟའོ། །

དོན་གྱི་འཇུག་ཚུལ་མདོར་བསྟན་པ།

དོན་ནི་རྣམ་པ་གཉིས་ཡིན་ཏེ། །

སྔ་མ་གང་ལྟར་འགྱུར་བ་དང་། །

ཕྱི་མ་གང་ལྟར་འགྱུར་བའོ། །

དོན་གྱི་འཇུག་ཚུལ་ལ་རྣམ་པ་གཉིས་ལས། མིང་མཐའ་ལ་བལྟོས་པའི་སྔ་མ་ནི་རྗེས་འཇུག་ལ་གོ་དགོས་པས་དེ་ཞུགས་པའི་མིང་དེའི་དོན་ཇི་ལྟ་བུ་ཞིག་ཏུ་འགྱུར་བ་དང་། རྗེས་འཇུག་ལ་བལྟོས་པའི་ཕྱི་མ་ནི་མིང་མཐའ་ལ་གོ་དགོས་པས་དེ་རྗེས་འཇུག་གིས་ཇི་ལྟར་འདྲེན་པ་དང་དོན་གང་ལྟར་འགྱུར་བ་བཤད་པ་གཉིས་ལས། སྔ་མ་ནི་གོང་དུ་བཤད་པ་ལྟར་སྔོན་འཇུག་ལྔ་དུས་གསུམ་དང་བདག་གཞན་ལ་ཇི་ལྟར་འཇུག་པ་བཞིན་དུ་འདིར་ཡང་སྦྱར་ནས་ཤེས་དགོས་སོ། །སྐབས་འདིར་འགྲེལ་བ་འགར། སྔ་མ་ལ་གྱུར་པ་ཞེས་འས་འཕུལ་མེད་པ་དང་། ཕྱི་མ་ལ་འགྱུར་བ་ཞེས་འས་འཕུལ་ཡོད་པའི་ཁྱད་ཕྱེ་ནས་འགྲེལ་བཤད་བྱེད་པ་ནི། སྔ་མ་ཞེས་པའི་ཚིག་གིས་འདས་པ་བསྟན་སྙམ་ནས་གྱུར་གྱི་འས་འཕུལ་དོར་བ་ཡིན་ན་ཡང་དེ་ལྟར་བྲིས་ན་གཞུང་དོན་ལ་མ་རེག་གོ་སྙམ་མོ། །དེའི་ཕྱིར་ཨ་ལ་ཤས་གཉིས་ཀའང་འགྱུར་ཞེས་འབྲུ་མནན་པ་ནི་ཡང་དག་པའོ། །

རྒྱས་པར་བཤད་པ་ལས་སྔ་མ་གང་ལྟར་འགྱུར་ཚུལ་བཤད་པ།

སྔ་མ་སྔོན་འཇུག་ལྔ་བཞིན་སྦྱར། །

ཀ དངོས་ཀྱི་དོན།

སྔོན་འཇུག་བཞིན་དུ་སྦྱོར་བའི་དོན་ཡང་། བསྒྲུབས་དང་བསྟབས་ལྟ་བུ་ལ་མཚོན་ན་གཙོ་བོ་སྔོན་འཇུག་བ་ཡིག་གི་ནུས་པས་དུས་འདས་པ་སྟོན་ཅིང་། དེའི་རམ་འདེགས་སམ་གཞོགས་འདེགས་སུ་རྗེས་འཇུག་དང་ཡང་འཇུག་གཉིས་ཀྱིས་ཀྱང་སྔོན་འཇུག་གི་ནུས་པ་ལ་ཤུགས་ཕུད་པའི་ཚུལ་གྱིས་དུས་འདས་པ་སྟོན་པར་འདྲ་ཡང་། ཁྱད་པར་དུ་དེ་འདྲ་བ་ལ་ཡང་འཇུག་གི་ནུས་པ་འབུར་དུ་ཐོན་ཡོད་དོ། །བཀབ། བཅད། བཟོས་ལྟ་བུ་ནི་སྔོན་འཇུག་གཙོ་བོ་དང་རྗེས་འཇུག་གིས་རམ་འདེགས་པར་བྱེད་དོ། །ཉོས་དང་ཟོས་ལྟ་བུའི་འདས་པ་དང་། ཆོད་དང་རོལད་ལྟ་བུའི་སྐུལ་ཚིག་རྣམས་ནི་སྔོན་འཇུག་མེད་པའི་ཕྱིར་སྐབས་འདིའི་བསྟན་བྱ་གཙོ་བོ་མ་ཡིན་ནོ། །

ཁ། མཐའ་དཔྱད་པ།

སྐབས་འདིར་མུ་ཏིག་ཕྲེང་མཛེས་ལས། སྐུལ་ཚིག་གི་འཇུག་ཚུལ་རྟགས་འཇུག་རྩ་བར་དངོས་ཤུགས་གང་དུའང་མ་བསྟན་པར་བཤད་པ་དེ་མི་འཐད་དེ། དངོས་སུ་མ་བསྟན་པ་བདེན་ཡང་། ཕོ་ནི་འདས་དང་གཞན་བསྒྲུབ་ཅེས་སོགས་ཀྱིས་ཤུགས་ལ་བསྟན་པར་འདོད་དགོས་པའི་ཕྱིར་ཏེ། བྱ་བྱེད་བྱས་གསུམ་སྟེ་དུས་གསུམ་གྱི་ལས་ཚིག་དངོས་སུ་བསྟན་པ་གང་ཞིག་དེའི་ཤུགས་ལ་མ་འོངས་པའི་ཁོངས་གཏོགས་གྱིས་ཤིག་ཅེས་པའི་སྐུལ་ཚིག་བསྟན་པར་འདོད་དགོས་པའི་ཕྱིར། དེ་བཞིན་དུ་མིང་རྐྱང་རྣམས་ཀྱང་དངོས་སུ་མ་བསྟན་ཀྱང་རྣམ་དབྱེ་དང་པོ་སྟོན་པའི་ཤུགས་ལ་བསྟན་པར་འདོད་དགོས་པ་སུམ་ཅུ་བའི་སྐབས་སུ་བཤད་ཟིན་པ་ལྟར་རོ། །

སི་ཏུས་སྐུལ་ཚིག་གི་དཔེར་བརྗོད་མང་ཙམ་ཞིག་བཀོད་པའི་གྲས་ན། དགག་ཚིག་སྦྱར་བའི་དཔེར་བརྗོད་ལ། མ་སྨྲ་ཞིག མ་ལྟ་ཞིག མ་ཟློ་ཞིག མ་འགྲོ་ཞིག མ་འཚེ་ཞིག ཅེས་པ་ནི་འ་མཐའ་དང་ལྡན་པའི་རྗེས་འཇུག་གི་དགག་སྒྲའི་སྐུལ་ཚིག་ཙམ་བཀོད་པར་ཟད་ཀྱི། འཕུལ་རྟེན་གཉིས་ཀ་དང་ལྡན་པའི་དགག་སྒྲའི་སྐུལ་ཚིག་གཞན་མེད་པ་མ་ཡིན་ཏེ། འདི་ལྟར། ཤིང་སྡོང་དེ་མ་གཅོད་ཅིག རྡོ་བ་དེ་མ་འཕེན་ཞིག ལུ་གུ་དེ་མ་འཛིན་ཅིག གྲོག་སྦུར་དེ་མ་གསོད་ཅིག གད་ཁ་ནས་མ་མཆོང་ཞིག ཅེས་སོགས་དུ་མ་སྣང་ཞིང་འཛིན་ཅེས་པ་ལ་ངོ་བོ་ཉིད་ཀྱིས་ད་དྲག་ཐོབ་པ་དང་། གཞན་རྣམས་ལ་དགག་སྒྲ་སྦྱར་ནའང་ད་ལྟ་བ་བྱེད་པའི་ཚིག་ཤ་སྟག་སྦྱོར་དགོས་པ་འདི་ཁ་སྐད་དང་ཤིན་ཏུ་མཐུན་པས་འདི་དག་གི་གནད་ཀྱང་ཤེས་དགོས་སོ། །

དབྱངས་ཅན་གྲུབ་པའི་རྡོ་རྗེའི་དཀའ་གནད་གསལ་བའི་མེ་ལོང་ལས། མོ་ཡིག་ད་ལྟ་བ་དང་མ་འོངས་པ་ལ་འཇུག་པར་བཤད་པའི་མཐར།

འོན་ཀྱང་བྱེད་པོ་གཞན་དངོས་དང་། །

འབྲེལ་བའི་འདས་ལ་འའི་སྔོན་འཇུག །

མེད་པར་ངེས་ཤིང་ག་ད་ཉུང་། །

ཞེས་བཤད་པ་ལ་དོགས་པ་འདི་ཡོད་དེ། འས་འཕུལ་ཅན་གྱི་མིང་རྐྱང་དཔེར་ན། འཁར། འགན། འདམ་སོགས་འདས་པ་ལ་མི་འཇུག་པ་བདེན་ཡང་། དུས་གསུམ་སྟོན་པའི་འས་འཕུལ་ཅན་གྱི་ལས་ཚིག་ལ་འདས་པར་འཇུག་པ་ཤིན་ཏུ་མང་སྟེ། ཁའི་ཡི་གེ་གཅིག་པུར་མཚོན་ན། གནོད་པས་འཁུས། བརྒྱལ་བའི་འཁམས། ན་བའི་འཁུན། གྲང་བས་འཁོབས། མ་རངས་པའི་འཁངས། ཁོང་དུ་ཆུད་པའི་འཁུམས། མགོ་བོ་འཁོར། ཐག་པས་འཁྱིགས། ཡོན་པོར་འཁྱོགས། བརྟེན་པའི་འཁྲས། སྤྲིན་འཁྲིགས། ཁོག་བཤལ་བའི་འཁྲུས། སྐུ་བལྟམས་པའི་འཁྲུངས་སོགས་དང་། དེ་བཞིན་དུ་ག་ཡིག་ལ། སྐད་འགགས། འགོར་བའི་འགྱངས། སོ་སོར་ཕྲལ་བའི་འགྱེས། ཕན་ཚུན་འགྲིགས། རྒྱལ་ཁམས་སུ་འགྲིམས། རིགས་འགྲེས། གྲོགས་དང་འགྲོགས། ཤི་བའི་འགྲོངས་སོགས་བརྩིས་པས་མི་ལང་བ་འདི་འདྲ་ཡོད་ན། འདས་པ་ལ་འའི་སྔོན་འཇུག་མེད་ཅེས་ཐག་བཅད་པ་ནི་ཅི་ལ་དགོངས།

བྱ་བྱེད་ཐ་དད་དང་ཐ་མི་དད་ཀྱིས་ཁྱད་འབྱེད་དགོས་ཟེར་ན་ཡང་། གྲོགས་སུ་འཐམས། རྐུན་པོས་འཕྲོགས། རྡོ་བ་འཕངས། བསླབ་བྱས་ཡིད་འཁུལ། མི་མང་བྲག་ཕུག་ཏུ་འཚངས་སོགས་ཅི་འདྲ་འདུག འདས་པ་ལ་འ་ཡིག་ལེན་དགོས་པའི་སྐོར་ནི། ཐོབ་པར་གྱུར། སྔར་ནས་བྱུང་། ཕན་ཚུན་ཕྲད། ཕྱི་རོལ་ཏུ་དོར་རྣམས་ནི་འཐོབ་དང་འབྱུང་། འཕྲད་དང་འདོར་རྣམས་ཀྱི་ཟླས་དྲངས་པའི་འདས་པ་སྟོན་ཏེ། འདི་ཙམ་ལ་དགོངས་པ་ཡིན་ན་ཧ་ཅང་ཁྱབ་ཆུང་སྙམ་མོ། །

འདིའི་འཁྲུལ་གཞི་ནི། (Hསི་ཏུ)ས། (Gའ་ཡིག་འདས་པ་ལ་མི་འཇུག་པའི་ཁྱད་པར་ཙམ་ནི་གསལ་བར་མཐོང་བ་སྔོན་རྗེས་ཀྱི་དཔེར་བརྗོད་བཀོད་པ་རྣམས་སུ་གསལ་ཞིང་གྲགས་ཆེ་བ་དེར་ཟད།)ཅེས་པ་འདི་ཡིན་ཐང་ཡང་། འདི་ནི་འ་ཡིག་རྗེས་འཇུག་ལ་ཞུགས་པའི་འདས་ཚིག་མེད་པའི་དོན་དུ་སྣང་གི འ་ཡིག་སྔོན་འཇུག་ལ་འཇུག་པར་སྟོན་པའི་སྐབས་མིན་ནོ། །

(Hཨ་ལ་ཤའི་མཁས་པའི་ཁ་རྒྱན་)ལས། (Gགྲོགས་དང་འགྲོགས། ཚོགས་ལ་འཚོགས་ཞེས་པའི་སྐབས་སུ་འས་འཕུལ་ཐོབ་པ་སོགས་ཚིག་གྲོགས་ཀྱི་དབང་གིས་ཡིན་)ཞེས་པའང་འཐད་པར་མི་སེམས་ཏེ། ལས་ཚིག་སྟོན་པའི་ཕྱིར་འས་འཕུལ་སྦྱར་བ་ལས་ཚིག་གྲོགས་ཙམ་གྱི་ཆེད་དུ་སྦྱར་བ་ག་ལ་ཡིན་སྙམ་མོ། །

ཨ་ལ་ཤའི་སུམ་རྟགས་འགྲེལ་བའི་ཡང་འཇུག་བཤད་པའི་སྐབས་སུ། སྐུལ་ཚིག་ལ་སྔོན་འཇུག་མི་ཐོབ་པས་བསྟོད་ཅིག་དཔྱོད་ཅིག དགོངས་ཤིག བཞེངས་ཤིག་ལྟ་བུ་རྣམས་མིང་རྐྱང་ཡིན་པས་འཁྲུལ་གཞི་མེད་དོ། །ཞེས་དང་། དཀོན་པར་འགྱུར། མཁྱེདནད་པར་འགྱུར། ཕྱིནད་པར་འགྱུར་ཞེས་སི་ཏུའི་འགྲེལ་བར་བྱུང་ཡང་མིང་རྐྱང་ལྟ་བུར་འདུག་པས། ཞེས་པ་གཉིས་ལ་བརྟག་པར་བྱ་བ་འདི་ཡོད་དེ། མགོ་ཅན་གྱི་སྐུལ་ཚིག་ལ་སྔོན་འཇུག་མི་འཐོབ་པ་ག་ལ་ཡིན་ཏེ། དཔེར་ན་སྐུད་པ་དཀྲིས་ཤིག ཞོ་དཀྲུགས་ཤིག གོམ་པ་འགོམས་ཤིག གྲོགས་དང་འགྲོགས་ཤིག མིག་གཅོར་ཅིག ལྷ་རྟེན་ལ་མཇོལ་ཅིག ཁྲིམས་ལ་གཏུགས་ཤིག སིལ་བུར་གཏོར་ཅིག ཁ་གདོངས་ཤིག གཞུ་བདུངས་ཤིག གདམས་ངག་གནོངས་ཤིག ཚད་མས་དཔོགས་ཤིག ཐུར་དུ་དཔྱོངས་ཤིག ཐང་ལ་དབྱུགས་ཤིག འོ་མ་བཞོས་ཤིག ཉེན་ག་ལ་གཟོབས་ཤིག ང་ལ་གཡོར་ཅིག འཕྲང་ལ་གཤོར་ཅིག ཞུ་བ་ལ་གསོན་ཅིག ཅེས་སོགས་སྔོན་འཇུག་ཐོབ་པའི་སྐུལ་ཚིག་ཅན་ཁ་སྐད་དང་མཐུན་པ་མཐའ་ཡས་པ་ཡོད་དོ། །

བསྟོན་ཅིག དཔྱོད་ཅིག དཀོན། མཁྱེན། ཕྱིན་སོགས་མིང་རྐྱང་ཡིན་ཞེས་བཤད་པ་དེ་བས་ཀྱང་མི་འཐད་དེ། ཆེད་དུ་བརྗོད་པའི་ཚིག་གིས་བསྟོད་བྱ་བསྟོད་བྱེད་བསྟོད་ཟིན་བསྟོད་ཅིག་ཅེས་པ་དང་། ཟབ་མོའི་དོན་ལ་དཔྱད་བྱ་དཔྱོད་བྱེད་དཔྱད་ཟིན་དཔྱོད་ཅིག ཅེས་པ་སོགས་མིང་རྐྱང་ཡིན་ལ་དུས་གསུམ་གང་སྟོན་གྱི་ལས་ཚིག་ཐམས་ཅད་མིང་རྐྱང་ཡིན་པར་ཁས་བླངས་ན་གནོད་བྱེད་སྟོན་མི་ནུས་པར་འགྱུར་རོ། །མཁྱེནད་ཅེས་པ་མིང་རྐྱང་ཡིན་ཚེ། ཤིན་ཏུ་མོ་ནི་མཉམ་ཕྱིར་རོ། །ཞེས་པ་ལ་ཁྱེད་ཀྱིས་བཀོད་པའི་མཁས་གཅིག་པུ་ལས་དཔེར་བརྗོད་གཞན་མི་རྙེད་པར་འགྱུར་རོ། །

རང་གིས་བཀོད་པའི་རེའུ་མིག་ཏུ། ཚད་ཀྱིས་འཇོལད་ཅིག་དང་། གནས་སུ་འཁོད་ཅིག་ཅེས་བཀོད་པས་ན་རང་ཚིག་སྔ་ཕྱིར་འགལ་བ་ཡང་བྱུང་འདུག་པ་དང་། གདན་ཏིངས་ཤིག ཅེས་པ་བོད་ཀྱི་སྐད་ཡིག་དང་མི་མཐུན་པས། གདན་ཐོངས་ཤིག་ཅེས་བྲིས་ན་སྐྱོན་གྱིས་མི་རེག་པ་སོགས་འདི་འདྲ་གཞན་ཡང་མང་སྟེ་སྐབས་སུ་མ་བབ་བོ། །

དེ་བཞིན་དུ་མཁས་པའི་ཁ་རྒྱན་ལས། ད་དྲག་ཐོབ་པ་ཅན་མིང་ལ་འཇུག་པ་ནི། དཔེར་ན། ཕར་ཕྱིནད་འཛིན་ཅིང་མཁྱེནད་པ་བརྟནད། །སོགས་རྐང་བ་གསུམ་བཀོད་པ་རྣམས་ཀྱང་ལས་ཚིག་ཏུ་མི་འགྲོ་བར་བཤད་པ་དག་རང་ལུགས་སུ་འཛིན་མི་རུང་ངོ་། །ཡང་། རྟགས་འཇུག་འགྲེལ་བར་བསྟོད་ཅེས་པ་མིང་རྐྱང་དུ་བཤད་པ་དང་། མཁས་པའི་ཁ་རྒྱན་ལས། བསྟོད་ཅེས་པ་བྱེད་པ་པོའི་རྩོལ་བ་ལ་བལྟོས་ཤིང་བྱ་བྱེད་བརྩི་རྒྱུ་ཡོད་པའི་དཔེར་བཞག་པ་གཉིས་ཀྱང་རང་ཚིག་ལ་འགལ་བ་བྱུང་སྣང་ངོ་། །

(Hགསེར་ཏོག་འགྲེལ་བ)ར། (Gསྐུལ་ཚིག་གི་མཐར་སྦྱོར་རྒྱུའི་ཚིག་ཕྲད་ཅིག་ཞིག་ཤིག་གསུམ་ཐོབ་ཐང་ལ་མི་བསྟུན་པར་སྐུལ་ཚིག་ལ་ཞིག་ལས་ཤིག་སྦྱར་ན་ནུས་པ་ཆེ།)ཞེས་བཤད་པ་ནི་འཐད་པར་མ་མཐོང་སྟེ། ཅིག་ཞིག་ཤིག་སོགས་ནི་མིང་མཐའ་འདྲེན་ཚུལ་དབང་གིས་ཐོབ་ཐང་མི་འདྲ་བ་ཡིན་གྱི། ཚིག་ནུས་ཆེ་མི་ཆེའི་ཁྱད་པར་ལ་རག་ལས་པ་ཞིག་ག་ལ་ཡིན། དེ་ལྟར་སྦྱར་ན་ཐོབ་ཐང་གི་རྣམ་གཞག་ལ་དོན་མ་བྱུང་བར་འགྱུར་བས་མི་འཐད་པ་ཁོ་ནའོ། །

ས་མཐར་ཤེས་ཐོབ་པའི་དམིགས་བསལ་ལ་ཤེས་པ་དང་མི་འཁྲུལ་བའི་དོན་དུ་ཞེས་སྦྱོར་བ་ནི་ཡོངས་གྲགས་ལྟར་ན། འོན་ཀྱང་གཞུང་ཆེན་མོ་རྣམས་སུ་སྐུལ་ཚིག་མིན་པའི་སྐབས་ཤིག་ཐོབ་པའི་ཚབ་ཏུ་ཞིག་སྦྱར་བ་གང་མང་ཡོད་པ་ནི་བརྗོད་བདེའི་དབང་ཡིན་པ་འདྲའོ། །འདི་འདྲས་ཞིབ་ཆ་བཏོད་པའི་ཐོབ་ཐང་གི་རྣམ་གཞག་ད་སྔ་སུས་བརྩམས་པ་མ་མཐོང་ངོ་། །

རྒྱས་པར་བཤད་པ་ལས་ཕྱི་མ་གང་ལྟར་འགྱུར་ཚུལ་བཤད་པ།

༡ མིང་མཐའ་འདྲེན་ཚུལ།

ཕྱི་མ་དག་གི་འདྲེན་ཚུལ་ནི། །

ཕོ་ཡིས་ཕོ་ཡི་མིང་མཐའ་དྲང་། །

མོ་ཡིས་མོ་ཡི་མིང་མཐའ་དྲང་། །

མ་ནིང་གིས་ནི་མ་ནིང་ངོ་། །

ཀ དངོས་ཀྱི་དོན།

ཕྱི་མ་ཞེས་པ་མིང་དུ་གྱུར་པའི་ཡིག་ཚོགས་གང་ཡིན་པ་དེའི་ཕྱི་མ་སྟེ་དཔྱིད་ཀ སྟོནད་ཀ་ཞེས་པ་ལྟ་བུའི་ཀ་ནི་མིང་མཐའ་དང་། སླར་བསྡུ་དང་ལ་དོན་རྣམས་ཀྱི་རྣམ་དབྱེའི་ཐོབ་ཐང་ཇི་ལྟར་འདྲེན་པ་སྟེ་ཐོབ་པའི་ཚུལ་ནི་འདི་ལྟར། མིང་སྔ་མའི་མཐར་སྦྱར་བའི་རྗེས་འཇུག་ཕོ་ཡིག་ག་ད་བ་ས་གང་རུང་ཡིན་ན། རྗེས་འཇུག་དེ་དག་ལ་བལྟོས་པའི་མིང་མཐའ་སྟེ་དཔེར་ན། དཔྱིད་ཀ་ཞེས་པའི་ཀ་ཡིག་ནི་མིང་གཞིའི་ཕོ་ཡིག་ཡིན་པས་དེ་དྲང་བར་བྱ་དགོས་ཀྱི། དཔྱིད་ག་ཞེས་པའམ་དཔྱིད་ཁ་ཞེས་ཕོ་ཡིག་གི་མཐར་མོ་དང་མ་ནིང་འདྲེན་མི་རིགས་སོ་ཞེས་པ་ནི་སྤྱིར་བཏང་གཙོ་ཆེ་བའི་ཐོབ་ཐང་ཡིན་ནོ། །

དེ་བཞིན་དུ་རྗེས་འཇུག་མོ་ཡིག་ཡིན་ན་དེས་མིང་མཐའ་ཡང་མོ་ཡིག་དྲང་དགོས་པས་སྙིང་ག་ཐམ་ག་ལྟ་བུ་དང་། རྗེས་འཇུག་མ་ནིང་གིས་མིང་མཐའ་མ་ནིང་འདྲེན་དགོས་པས་དགུན་ཁ་གཏར་ཁ་ཞེས་འདྲེན་པ་ལྟ་བུའོ། །

དེ་དག་ནི་རྟགས་མཚུངས་ཀྱི་འདྲེན་ཚུལ་རྩ་བར་དངོས་སུ་བསྟན་པའི་སྤྱིར་བཏང་གཙོ་ཆེ་བའི་ཚུལ་ཏེ། འཆད་འགྱུར་ལྟར་རྩ་བ་ལས་རང་གི་སྒྲ་མཐུན་ཞེས་གསུངས་པའི་དགོངས་པ་ལྟར་རྟགས་མཚུངས་པ་ལ་མ་བརྟེན་པར་བརྗོད་བདེའི་དབང་གིས་སྒྲ་མཐུན་པ་འདྲེན་པ་ཡང་མང་དུ་ཡོད་དེ། དཔེར་ན། རྗེས་འཇུག་མ་ནིང་གིས་མིང་མཐའ་མོ་རྟགས་ཅན་འདྲེན་པ། སྨིན་མ། ཆར་བ། གསོལ་བ་ལྟ་བུ་དང་། རྗེས་འཇུག་མོ་ཡིག་གིས་ཕོ་ཡིག་དྲངས་པ་བུམ་པ། རྩམ་པ་ལྟ་བུ་དང་། རྗེས་འཇུག་ཕོ་ཡིག་གིས་མོ་ཡིག་དྲངས་པ་ལྐོག་མ། དྲེད་མོ་ལྟ་བུ་དང་། རྗེས་འཇུག་མ་ནིང་གིས་ཕོ་ཡིག་དྲངས་པ་རན་པ། འོན་པ་ལྟ་བུ་དང་། རྗེས་འཇུག་མོ་ཡིག་གིས་མ་ནིང་དྲངས་པ་ལྔ་ཆར། དགུ་ཆར་ལྟ་བུ་སོགས་ཤིན་ཏུ་མང་བ་རྣམས་ནི་བརྗོད་བདེའི་དབང་གིས་འདྲེན་ཚུལ་ཡིན་པ་ཤེས་པར་བྱའོ། །

ཁ། མཐའ་དཔྱད་པ།

སྐབས་འདིར་མུ་ཏིག་ཕྲེང་མཛེས་སུ། སྟོནད་ཀ་དང་སྟོན་ཁ་ཞེས་ད་དྲག་ཡོད་མེད་གཉིས་ཀ་དཔེར་བརྗོད་དུ་བཀོད་པ་མི་འཐད་དེ། སྟོནད་ཀ་ལ་རྣམ་པ་ཀུན་ཏུ་ད་དྲག་ཐོབ་པས་ན་སྟོན་ཁ་ཞེས་མ་ནིང་གིས་མ་ནིང་དྲངས་པའི་དཔེར་བརྗོད་དེ་དག་མིན་ཆ་མ་འཚལ། སྟོན་གྱི་དུས་ཐོན་ཁ་མ་ཞེས་པའི་ཚིག་བསྡུས་ནས་སྟོན་ཁ་ཞེས་པ་ཡིན་ན་ནི་སྐབས་འདིའི་དཔེར་བརྗོད་དུ་མི་རུང་སྟེ། སྐབས་འདིར་བསྟན་གྱི་མིང་མཐའ་མ་ཡིན་པའི་ཕྱིར་རོ། །དེ་བཞིན་དུ་ཉི་མ་ཤར་ཁ། དབུགས་འཆད་ཁ་རྣམས་ཀྱང་སྐབས་འདིའི་དཔེར་བརྗོད་དུ་མི་རུང་བའི་ཚུལ་ཤེས་པར་བྱའོ། །

ཡང་། རྗེས་འཇུག་མ་ནིང་གིས་མོ་རྟགས་དྲངས་པའི་དཔེར་བརྗོད་དུ། མངོན་བ། མཐུན་བ། ཞེས་པ་ནི་བྲིས་ཤིང་བརྐོས་པ་ལས་བྱུང་བའི་ཡིག་ནོར་མ་ཡིན་པར་ངེས་ཏེ། དེ་འདྲའི་ཐོབ་ཐང་ནི་ཇི་ལྟར་ཐོབ་ཅེས་ཐོག་མར་ཕྱག་བྲིས་མཛད་མཁན་ཁོང་ཉིད་ལ་དྲི་ཞུས་བྱེད་པ་ལས་བདག་ཅག་ལྟ་བུའི་རྒྱ་ཁབ་ཕྲ་མོའི་བུ་ག་དང་མཚུངས་པའི་བློ་ཁོག་ཏུ་ཆུད་དཀའོ། །མངོན་པ་མཛོད་དང་མཐུན་པ་རྣམ་བཞི་ལ་བ་ཁ་ཟུམ་ཇི་ལྟར་ཐོབ་བསམ་པར་རིགས་ཤིང་རྗེས་འཇུག་ན་མཐའ་ཅན་ཡིན་ན་ཁྱོད་ལ་པ་ཡེད་མ་གཏོགས་བ་ཟླུམ་མི་འཐོབ་པས་ཁྱབ་བོ་ཞེས་ཁྱབ་མཐའ་བཅད་རུང་བར་སེམས་སོ། །

(Hགཙོས་རྟགས་འཇུག་)ཏུ། (Gདཔེར་བརྗོད་ཕལ་ཆེ་བ་སི་ཏུ་ཇི་མ་ཇི་བཞིན་བཞག་པ་ལས་མཚམས་འདིར་མ་ནིང་གིས་ཕོའི་མིང་མཐའ་དྲངས་པའི་དཔེར་བརྗོད་དུ། མངོན་པ། མཐུན་པ།)ཞེས་བཀོད་པ་ལྟར་ན་སི་ཏུའི་རྗེས་སུ་མ་འབྲངས་པ་ཤིན་ཏུ་གསལ་ཡང་སི་ཏུ་ལ་བརྟག་ཚིག་མ་བཀོད་པ་ནི་ཤིན་ཏུ་ཡ་མཚན་ནོ། །ནོར་བ་དང་འཁྲུལ་བའི་དྲི་མ་ཡོད་ན་ནི་དག་ཐེར་བྱ་དགོས་ཏེ། དེ་ལྟ་མ་ཡིན་ན་རྗེས་སུ་འབྲང་བ་རྣམས་མགོ་རྨོངས་པའི་རྒྱུ་རུ་ཟད་དོ། །

མཚོ་སྔོན་ཞན་པར་དུ་བཏབ་པའི་མུ་ཏིག་ཕྲེང་མཛེས་ན། མངོན་པ། མཐུན་པ། ཞེས་པ་ཡེད་སྦྱར་བས་ནི་ཞུས་དག་གཏོང་མཁན་དེས་སི་ཏུའི་དགོངས་པ་མ་ལོན་པ་གསལ་བར་བྱས་སོ། །གཞན་དུ་ན་པ་ཡེད་དང་བ་ཟླུམ་སོགས་ཀྱི་ཞུས་དག་གལ་ཆུང་ན་ཡང་། སྐབས་འདིའི་པ་དང་བ་ལ་ནོར་འཆུགས་ཡོད་པ་ཤེས་བཞིན་དུ་བཏང་སྙོམས་སུ་བཞག་ཚེ་གནོད་པ་ཆེན་པོ་ཡོད་པ་ཤེས་པར་གྱིས་ཤིག

ཨ་ལ་ཤའི་ཁ་རྒྱན་དུ། 
(Hསྙེ་ཐང་བ་གྲགས་པ་སེངྒེའི་གངྒཱའི་ཆུ་རྒྱུན་)ལས། (Gན་ཡིག་དང་མ་ཡིག་གི་མཐར་མོ་ཡིག་དྲངས་པའི་དཔེར་བརྗོད་དུ། ཡིན་བ། བཅོམ་བ།) ཞེས་བཀོད་པ་རྟགས་འཇུག་གི་ཚིག་ཟིན་དང་མཐུན་མོད་དེང་སང་སུས་ཀྱང་ཁས་མི་ལེན་པས་དཔྱད་པར་བྱ། ཞེས་པ་ལྟར་ན་སི་ཏུས་འདི་དག་ལ་ཁུངས་བཅོལ་བ་འདྲ་སྟེ་མི་འཐད་པ་ཁོ་ནའོ། །

ཡང་རྐང་པ། ཁང་པ། སྟོང་པ་སོགས་མོ་ཡིག་གིས་ཕོ་དྲངས་པ་འདི་དག་ཀྱང་ཡུལ་ཁམས་འགའ་ཞིག་གི་ཁ་སྐད་དང་མཐུན་པའི་བརྗོད་བདེའི་དབང་ཡིན་ན་མ་གཏོགས་དམིགས་བསལ་གྱི་དོན་མེད་སྙམ་མོ། །ཁྱད་པར་དུ་ལྷས་མ། བཙས་མ། ལྟད་མོ། སྟག་མ་སོགས་འཇིག་རྟེན་པའི་གྲགས་པ་དང་བསྟུན་པའི་དམིགས་བསལ་ག་ལ་ཡིན་ཏེ། དེ་དག་ཀྱང་བརྗོད་བདེའི་དབང་གིས་ཐོབ་པའི་ཐོབ་ཐང་དངོས་ཡིན་པར་ཁས་ལེན་དགོས་སོ། །དེ་ལྟ་མ་ཡིན་ན་ཟར་མ། འཇག་མ། ཟེར་མོ། འཇོལ་མོ། ཉག་མ། གཉེར་མ། ཐེར་མ། གཡེར་མ་སོགས་ཀྱང་དམིགས་བསལ་ལ་འཕུད་དགོས་ན་ཧ་ཅང་ཐལ་བར་འགྱུར་རོ། །

(Hཨ་ལ་ཤའི་རྟགས་འཇུག་འགྲེལ་བ)ར། (Gརྗེས་འཇུག་མ་ནིང་གིས་མིང་མཐའ་མོ་ཡིག་དྲངས་པའི་དཔེར་བརྗོད་དུ། ཉི་མ་ཤར་བ་གསལ་བ།) ཞེས་དཔེར་བརྗོད་དུ་བཀོད་པ་ལ། ཉི་མ་དང་ཤར་བ་གཉིས་སྦྲེལ་དགོས་ན་དེར་ཟད། དེ་མིན་ཉི་མ་ཞེས་པ་སྐབས་དེའི་དཔེར་བརྗོད་དུ་མི་རུང་སྟེ། མོ་ཡིག་གིས་མོ་ཡིག་དྲངས་པའི་ཕྱིར་རོ། །

ཡང་དེར། སྙིང་ཁམ་ཆེན་པོ། ལམ་ཆེན་པོ་ཞེས་བརྗོད་བཞིན་དུ་ལམ་རིམ་ཆེན་མོ། སྨོན་ལམ་ཆེན་མོ་ཞེས་འབོད་པ་ནི་རྒྱུ་མཚན་འགོད་རྒྱུ་ཡོད་ན་ལེགས་ཤིང་། མེད་ན་བོད་སྐད་རང་ལ་ཡིད་རྟོན་དཀའོ་སྙམ་དུ་བདག་དོགས་སོ། །ཞེས་བཤད་པས་ནི་བསིལ་ལྡན་སཱ་ལའི་ལྗོངས་ཀྱི་སྐད་བརྡ་དང་ཐ་སྙད་མིང་འདོགས་ཀྱི་ཚུལ་ལ་རྟགས་མཚུངས་དང་བརྗོད་བདེའི་ཁྱད་པར་རྣམས་ཀུ་ཤའི་རྩེ་ལྟར་མ་འདྲེས་པར་འབྱེད་ནུས་པའི་སྤོབས་པ་ཞན་པའི་དེ་ཉིད་སྟོན་པར་སྣང་སྟེ། བོད་སྐད་ཀྱི་ཁྲོད་དུ་ཆེ་དང་ཆུང་། ཆེ་བ་དང་ཆུང་བ། ཆེ་བོ་དང་ཆུང་བོ། ཆེན་པོ་དང་ཆུང་ངུ་། ཆེ་ཤོས་དང་ཆུང་ཤོས། ཆེས་ཆུང་བོ། ཆེས་ཆུང་བོ། ཆེན་མ་དང་ཆུན་མ། ཆེ་མ་ཆུང་གསུམ། ཆེད་པོ་ཆེན་མོ། ཆང་ཆུང་། ཆ་ངེ་ཆུང་ངེ་སོགས་ཐད་འདིའི་མིང་ཚིག་གཅིག་པུ་ཡང་བགྲང་གིས་མི་ལང་བ་ཡོད་པ་འདི་དག་ནི་བོད་སྐད་རང་ལ་ཡིད་རྟོན་མེད་པར་གྱ་ཚོམ་དུ་སེའུ་བཅུ་བའི་ངག་ལྟར་ཁ་ནས་རང་དྲན་དུ་ཐོན་པ་ཞིག་ག་ལ་ཡིན་ནོ། །

མདོར་ན་ཆེ་དང་། ཆེ་བ། ཆེ་བོ། ཆེན་པོ། ཆེན་མོ་ལྔ་ནི་བོད་རང་སྐད་ལྟར་ན་གང་ལ་སྦྱར་ས་དང་ཐོབ་ཚུལ་མི་འདྲ། མིང་གི་ཆ་ཤས་ལྟར་དུ་བརྗོད་པ་དང་འགྲེལ་བཤད་བྱེད་པའི་ཚུལ་ལྟར་དུ་བརྗོད་པ་གཉིས་མི་འདྲ། གང་བརྗོད་བདེ་དང་གང་བརྗོད་བདེ་མ་ཡིན་པའི་ཁྱད་པར་མི་འདྲ། གང་ངག་ཐོག་ཏུ་བརྗོད་པ་དང་གང་ཡིག་ཐོག་ཏུ་འབྲི་བ་གཉིས་ཀྱི་ཁྱད་པར་མི་འདྲ། ཡི་གེ་ལ་མང་ཉུང་མེད་ཀྱང་ཚེག་གི་བར་ནས་སྐད་གདངས་ཀྱིས་ཡར་གཅོད་དང་མར་གཅོད་མི་འདྲ། རིག་རྟུལ་བླུན་པོ་བརྗོད་པ་ལྡབ་ལྡིབ་ཅན་གྱི་ངག་དང་སྐྱེས་སྦྱངས་ཀྱི་ཡོན་ཏན་ལྡན་ཞིང་སྨྲ་བརྗོད་རྣམ་དག་མཁས་པའི་ངག་གི་བརྗོད་པ་གཉིས་མི་འདྲ་བ་རྣམས་ནི་ཐོག་མར་ཤེས་དགོས་པའི་གནད་དམ་པ་ཡིན་ནོ། །དཔེར་ན་མི་ཞིག་ལ་མིང་ཆགས་པའི་ངོས་ནས་བརྗོད་པའི་ཚེ། ལྷས་བྱིན་མགོ་རྒན་ལ་ལྷས་བྱིན་མགོ་ཆེ་ཞེས་ཟེར་བ་ལས་ལྷས་བྱིན་མགོ་ཆེ་བ། ལྷས་བྱིན་མགོ་ཆེན་པོ། ལྷས་བྱིན་མགོ་ཆེན་མོ་སོགས་མི་ཟེར་ལ། གལ་ཏེ་དེ་ལྟར་བརྗོད་ཚེ་བོངས་ཚོད་ཆེ་བའི་ཆ་ནས་བཏགས་པའི་མིང་གི་བཟོ་ལྟ་དོར་ཏེ་འགྲེལ་བཤད་ཀྱི་ཚུལ་དུ་འགྲོ། དེ་བཞིན་དུ་ཕྱིན་ཅི་ལོག་གི་ཕྱོགས་ལ་སྙིང་དཔའ་ཞིང་ལོག་རྟོག་ཁྱུར་མིད་བྱེད་པའི་ཟ་ཁམ་ཆེན་པོ་ཅན་ལ་སྙིང་ཁམ་ཆེན་པོ་ཞེས་འགྲེལ་བཤད་ཀྱི་སྒོ་ནས་མིང་བཏགས་པ་དང་། རྗེ་ཙོང་ཁ་བའི་གསུང་ན་ལམ་རིམ་རྒྱས་འབྲིང་བསྡུས་གསུམ་ཡོད་པ་ལས་རྒྱས་པ་ལ་བལྟོས་ས་བལྟོས་འཇོག་གི་སྒོ་ནས་ལམ་རིམ་ཆེ་བའམ་ལམ་རིམ་ཆེན་མོ་ཞེས་པ་ནི་བོངས་ཚོད་ཆེ་བ་ཙམ་གྱི་སྒོ་ནས་བཏགས་པ་མ་ཡིན་པར་བརྗོད་བྱ་ཟབ་ཅིང་རྒྱ་ཆེ་བའི་ཐད་ནས་བརྗོད་བདེ་དང་མིང་གི་བཟོ་ལྟ་གྲུབ་པའི་སྒོ་ནས་མཚན་བཏགས་པ་ཡིན་ནོ། །དེ་མ་ཡིན་པར་ལམ་རིམ་ཆེ་བོ་དང་། ལམ་རིམ་ཆེན་པོ་ཞེས་སྨྲས་ན་མིང་གི་བཟོ་ལྟ་དང་བྲལ་ནས་འགྲེལ་བཤད་ཀྱི་ཚུལ་དུ་ཡོད་པ་ནི་བོད་བརྡ་ལ་བྱང་བ་ཞིག་ཡིན་ན་མང་དུ་སྨྲ་ཅི་དགོས། གོང་དུ་བཀོད་པའི་ཆེ་ཆུང་རེ་རེའི་མིང་ལ་ཞིབ་འགྲེལ་བྱས་ན་ཚེགས་ཆེ་ཞིང་གཞུང་དོན་སྒྲིབ་པར་འགྱུར་བས་གཅིག་ཤེས་ཀུན་གྲོལ་གྱི་དཔེ་ལ་བརྩོན་པར་བྱའོ། །

དེའི་ཕྱིར་ཨ་ལ་ཤ་རང་ཉིད་ཀྱིས་མཛད་པའི་(Hམཁས་པའི་ཁ་རྒྱན་)གྱི་མཇུག་ཏུ། (Gཤེས་བྱ་རེ་ལ་མིང་རེ། མིང་རེ་ལ་ཡི་གེ་མི་འདྲ་བ་རེ་ཡོད་པས་བོད་ཀྱི་ཡི་གེ་ལ་ཟད་མཐའ་མེད་པས་ཞིབ་ཏུ་བསླབ་དགོས་སོ།) །ཞེས་གསུངས་པ་ནི་དོན་དང་མཐུན་པའི་གསུང་དུ་སྣང་གི གོང་སྨོས་ལྟར་བོད་སྐད་རང་ལ་ཡིད་རྟོན་དཀའོ་སྙམ་དུ་བདག་དོགས་སོ། །ཞེས་པ་ནི་མཁས་པའི་མདུན་སར་དབྱུང་དུ་མི་རུང་བའི་ངག་ཏུ་གོ་བར་བྱའོ། །

(གསེར་ཏོག་)གིས་ཀྱང་། (Gལམ་རིམ་ཆེན་མོ། སྨོན་ལམ་ཆེན་མོ་ཞེས་པ་སྒོས་ཀྱི་མིང་གཞན་འགྲུབ་ཆེད་མ་ནིང་གིས་མོ་ཡིག་སྒྲ་མཚུངས་སུ་དྲངས་པ་ཡིན།) ཞེས་གསུངས་པ་ནི་ལེགས་པར་བཤད་པའོ། །

༢ རྣམ་དབྱེ་སོགས་འདྲེན་ཚུལ་བཤད་པ། སྤྱིར་འདྲེན་ཚུལ།

མིང་མཐའ་དེ་དག་ཉིད་ཀྱིས་ནི། །

དེ་ཉིད་རང་གི་སྒྲ་མཐུན་པའི། །

ཆོས་དངོས་ལས་དང་བྱེད་པ་དང་། །

སྦྱིན་དང་འབྱུང་ཁུངས་འབྲེལ་བ་དང་། །

གནས་དང་བོད་པའི་སྒྲ་ཡང་དྲང་། །

གཞན་ཡང་སླར་བསྡུ་ལྷག་བཅས་དང་། །

འབྱེད་སྡུད་བརྣན་དང་བདག་པོ་དང་། །

དགག་སྒྲུབ་རྒྱན་དང་དུས་ལའང་འཇུག །

དེ་དག་སྔ་ཕྱི་འདྲེན་ལས་འབྱུང་། །

གོང་དུ་བཤད་མ་ཐག་པའི་མིང་དེ་དག་གིས་མིང་མཐའ་རང་དང་རྟགས་མཚུངས་སམ་བརྗོད་བདེའི་དབང་གིས་སྒྲ་མཐུན་པའི་རྣམ་དབྱེ་དང་པོ་ཆོས་དངོས་ཏེ་མིང་ཙམ་བརྗོད་པ་དང་། གཉིས་པ་ལས་སུ་བྱ་བ་དང་། གསུམ་པ་བྱེད་པ། བཞི་བ་སྦྱིན་པའི་ཡུལ་གྱིས་མཚོན་ནས་ཆེད་དུ་བྱ་བ། ལྔ་བ་འབྱུང་ཁུངས། དྲུག་པ་འབྲེལ་བ། བདུན་པ་གནས་གཞི། བརྒྱད་པ་བོད་པ་རྣམས་དྲང་བར་བྱ་ཞིང་། དེ་བཞིན་དུ་གཞན་ཚིག་ཕྲད་ཀྱི་ཕྱོགས་སུ་གཏོགས་པ་སླར་བསྡུ་དང་། ལྷག་བཅས། འབྱེད་སྡུད། བརྣན་པ། བདག་སྒྲ། དགག་སྒྲ། ཚིག་རྒྱན། ཚེ་སྐབས་ལ་སོགས་པ་རྣམས་ཀྱང་སྔ་མ་མིང་མཐའི་ཤུགས་ཀྱིས་སོ་སོར་འདྲེན་པའི་ཚུལ་སྣ་ཚོགས་པ་འབྱུང་སྟེ། དེ་དག་གི་གོ་དོན་དང་དཔེར་བརྗོད་ནི་སྔར་སུམ་ཅུ་བའི་ཐད་དུ་སོང་ཟིན་པ་རྣམས་སྐབས་འདིར་དྲན་པར་བྱའོ། །འདིར་སྒྲ་མཐུན་ཞེས་པའི་དོན་ནི་རྟགས་མཚུངས་དང་བརྗོད་བདེ་གཉིས་ཀ་ལ་གོ་དགོས། མུ་ཏིག་ཕྲེང་མཛེས་དང་གཙོས་རྟགས་འཇུག་ལས། སྒྲུབ་པ་དང་། ཞེས་ལོགས་སུ་བཀར་ན་ཡང་བདག་པོ་སྒྲུབ་པ་དང་། དགག་པ་སྒྲུབ་པ་ཞེས་སྦྲེལ་ན་གཞུང་གི་དགོངས་པར་འགྲོའམ་སྙམ།

ནང་གསེས་ཀྱི་འཇུག་ཚུལ་ལས་རྣམ་དབྱེ་གང་འཇུག་བཤད་པ།

དེ་དག་ནང་གསེས་གང་འཇུག་པ། །

མཐའ་སྦྱར་འོག་མའི་མིང་དོན་ལས། །

སྤྱི་འཇུག་ཡོད་དམ་བྱེད་པ་ཡོད། །

དེ་བཞིན་ཆེད་བྱེད་རྟེན་བྱེད་དང་། །

ལས་བྱ་བླང་བྱ་བསྒྲུབ་པར་བྱ། །

སྔོན་དུ་འོས་པ་གནས་པའམ། །

དེ་ལ་རྣམ་དབྱེ་བརྒྱད་ལས་ནང་གསེས་གང་དག་འཇུག་ཅེ་ན། དཔེར་ན་མེ་ལོང་ལྟ་བུའི་མིང་གི་མཐར་རྣམ་དབྱེ་དང་ཚིག་ཕྲད་གང་སྦྱོར་འོག་མའི་མིང་དོན་ལས་ཤེས་དགོས་ཏེ། བོད་སྐད་ལ་ལེགས་སྦྱར་ལྟར་གྱི་རྣམ་དབྱེ་དང་པོ་འདི་ཞེས་སྟོན་རྒྱུ་ཞིག་མེད་ན་ཡང་། མེ་ལོང་གང་ཞིག མེ་ལོང་གང་དག མེ་ལོང་གང་རྣམས་ཉིད་ལྟ་བུའི་སྤྱི་སྒྲ་སྦྱར་བས་རྣམ་དབྱེ་དང་པོ་མིང་ཙམ་གྱི་སྒྲ་གདངས་གསལ་བོར་ཐོན་པ་དང་། དེ་བཞིན་དུ་མེ་ལོང་གིས་གཟུགས་བརྙན་གསལ་བར་བྱེད་ལྟ་བུ་རྣམ་དབྱེ་གསུམ་པ་བྱེད་པ་དང་། མེ་ལོང་ལ་རྡུལ་ཕྱགས་ལྟ་བུ་བཞི་བ་དང་། མེ་ལོང་ལ་གཡའ་ཆགས་ལྟ་བུ་བདུན་པ་དང་། མེ་ལོང་དུ་བལྟ་ལྟ་བུ་གཉིས་པ་དང་། མེ་ལོང་ལས་གཟུགས་བརྙན་ཤར་ལྟ་བུ་ལྔ་བ་དང་། མེ་ལོང་གི་གཟུགས་བརྙན་ལྟ་བུ་དྲུག་པ་དང་། ཀྱེ་མེ་ལོང་འཛིན་མཛད་ཀྱི་གར་མཁན་ལྟ་བུའམ། མེ་ལོང་མ་ཀྱེ་བདག་ལ་སྟོན། ཅེས་པ་ལྟ་བུ་ནི་རྣམ་དབྱེ་བརྒྱད་པར་འགྱུར་བ་རྣམས་ནི་གོ་སླའོ། །རྩ་བར། སྔོན་དུ་འོས་པ་གནས་པ་ཞེས་པས་འབོད་པ་གསལ་བྱེད་ཀྱི་སྒྲ་ཀྱེ་ནི་སུམ་ཅུ་བར་མིང་གི་ཐོག་མར་སྦྱོར་བ་དང་། འདིར་དམིགས་བསལ་ལ་མིང་ཚིག་གི་མཐར་སྦྱར་རུང་བ་ཡང་བསྟན་ཏོ། །

ཕྲད་ཀྱི་ནང་གསེས་གང་འཇུག་བཤད་པ།

གཞན་ཡང་ཚིག་དོན་འོག་མ་ལས། །

བསྡུ་རྒྱུ་ཡོད་དམ་མེད་པ་དང་། །

གོང་མ་ལས་ཀྱང་དེ་བཞིན་ཏེ། །

རྣམ་གྲངས་དག་ཀྱང་བཀོད་པ་ལས། །

བསྐྱར་བ་ཡོད་དམ་མེད་པ་དང་། །

ཕོ་སྒྲ་དང་ནི་མོ་སྒྲ་དག །

མིང་གི་མཐའ་ན་ཡོད་མེད་དང་། །

རྒྱན་དུ་གྱུར་པ་རྣམས་ལ་ཡང་། །

དོན་ལ་བསྙེགས་པ་ཡོད་མེད་དང་། །

བསྟན་བྱ་ལྷག་མ་ཡོད་མེད་དང་། །

ཚིག་དོན་རྫོགས་དང་མ་རྫོགས་ཀྱིས། །

དེ་དག་ནང་གསེས་རྣམ་པར་དབྱེ། །

གཞན་ཡང་། མིང་མཐས་ཚིག་ཕྲད་ཀྱི་ནང་གསེས་སམ་བྱེ་བྲག་གང་དང་གང་འདྲེན་པ་ནི་ཕལ་ཆེ་བ་ཞིག་མིང་དེའི་མཐའ་རུ་སྦྱར་རྒྱུའི་ཚིག་དོན་འོག་མ་ལ་བལྟས་ནས་རྟོགས་པར་བྱ་དགོས་ལ། ཕལ་ཆེ་བ་ཞེས་སྨོས་དོན་ནི་ཕྱི་ཚིག་ལ་མ་བལྟོས་པར་བརྗོད་འདོད་ཙམ་གྱིས་འགྲུབ་པའང་ཡོད་པར་བསྟན་ཏེ། དཔེར་ན། འདི་ནི་ཤར་རོ། །འདི་ནི་ལྷོའོ། །ལྟ་བུ་དང་། ཚིག་སྔ་ཕྱིའི་བསྟན་དོན་འདྲ་བ་ཅན་མེས་པོ་ཤིན་ཏུ་དགའ། ཕ་མ་ཡང་ཤིན་ཏུ་དགའ། སྤུན་ཟླ་རྣམས་ཀྱང་ཤིན་ཏུ་དགའ། ཞེས་པ་ལ་མེས་པོ་དང་ཕ་མ་སྤུན་ཟླ་དང་བཅས་པའི་ཁྱིམ་མི་རྣམས་ཤིན་ཏུ་དགའོ་ཞེས་སྡུད་པའི་ཚིག་ཕྲད་དང་སྒྲ་སྦྱར་བས་ཤིན་ཏུ་དགའ་ཞེས་པ་བསྡུས་པ་ལྟ་བུ་དང་། དེ་བཞིན་དུ་ཚིག་དོན་གོང་འོག་གི་བསྟན་དོན་འདྲ་བ་ལས་ཕྱི་མ་བསྡུ་བའི་དཔེ་ལ། རླངས་འཁོར་ཡང་འགྲོས་མྱུར་ན་གནམ་གྲུ་ལྟ་ཅི་སྨོས་ཞེས་པ་ལྟ་བུའི་ཡང་གི་སྒྲས་གནམ་གྲུའི་འགྲོས་མྱུར་བ་བསྡུས་པའོ། །

མིང་ཚིག་གི་རྣམ་གྲངས་ཐ་དད་པ་དག་བཀོད་པ་ལས། བལྡབས་བསྐྱར་གྱི་ཚིག་ཡིན་མིན་ཇི་ལྟར་ཡང་རྣམ་གྲངས་ཀྱིས་འབྱེད་པའམ་སྡུད་པའི་ཕྲད་སྦྱར་བ་ནི་དཔེར་ན་འོ་མ་དང་ཞོ་ནི་སྣུམ་ཆེ་བའམ། འཚོ་བཅུད་དང་ལྡན་པའོ། །ཞེས་དང་། དཔྱིད་ཀྱི་ཕོ་ཉའམ་གཞན་གསོས་བུ་ནི་བྱ་ཁུ་བྱུག་གོ །ཞེས་དང་། བསམས་ཤིང་བསམས་ཤིང་བདག་གི་སློབ་དཔོན་གྱི་བཀའ་དྲིན་ནི་བརྗེད་མཐའ་མེད་དོ། །ཞེས་པ་ལྟ་བུའོ། །

དོན་ལ་བསྙེགས་པ་ཡོད་མེད་ཀྱི་དོན་ནི། དཔེར་ན། ཞིམ་ཡང་ཞིམ་ལ་ལྟོར་ཡང་བདེ། ཞེས་པ་དོན་སོ་སོར་བསྙེག་རྒྱུ་ཡོད་པའི་དཔེ་དང་། རྟ་འདིའི་འགྲོས་ནི་མྱུར་ཡང་མྱུར། ཞེས་པ་དོན་འགྲོས་མྱུར་བ་གཅིག་པུ་ལས་མེད་པས་ན་དོན་གཞན་ལ་བསྙེག་རྒྱུ་མེད་པའི་དཔེ་སྟེ། འདིའི་སྟེང་ནས་གོ་བ་ལོན་པར་བྱའོ། །

དེ་བཞིན་དུ་སུམ་ཅུ་བར་བསྟན་པའི་བདག་སྒྲ་དང་། དགག་སྒྲ། ཚིག་རྒྱན། ལྷག་བཅས། སླར་བསྡུ་སོགས་ཚིག་ཕྲད་ཀྱི་ནང་གསེས་རྣམས་ཇི་ལྟར་འཇུག་ཚུལ་རྣམ་པར་དབྱེ་བ་སྟེ་ཤེས་པར་བྱའོ། །

བཅུ་གཅིག་པ། རྗེས་འཇུག་རྣམས་དགོས་པ་ཅིའི་ཕྱིར་འཇུག་པ།

ཅིའི་ཕྱིར་འཇུག་པར་བྱེད་ཅེ་ན། །

ཡི་གེའི་ཁོངས་ནས་མིང་དབྱུང་སྟེ། །

མིང་གི་ཁོངས་ནས་ཚིག་ཕྱུང་ནས། །

ཚིག་གིས་དོན་རྣམས་སྟོན་པར་བྱེད། །

ཀ དངོས་ཀྱི་དོན།

རྗེས་འཇུག་གི་ཡི་གེ་དེ་རྣམས་དགོས་པ་ཅིའི་དོན་དུ་འཇུག་པ་ཡིན་ཞེ་ན། མིང་གཞིའི་ཡི་གེ་གཅིག་གམ་གཉིས་སམ་དུ་མ་འདུས་པ་ལ་རྗེས་འཇུག་གང་རུང་སྦྱར་བ་ལས་མིང་དབྱུང་བ་སྟེ་མིང་འགྲུབ་ལ། དཔེར་ན་ཀ་བ་བུམ་པ་ལྟ་བུའོ། །མིང་གཅིག་གམ་གཉིས་སམ་དུ་མ་འདུས་ཤིང་རྗེས་འཇུག་གི་ཐོབ་ཐང་ལྟར། རྣམ་དབྱེ་དང་ཕྲད་སོགས་བབ་ཐོབ་ཀྱིས་སྦྱར་བ་ལས་ཚིག་འགྲུབ་པ་དང་། དཔེར་ན། ཤུག་པས་བཟོས་པའི་ཀ་བ་དང་། རྫ་བསྲེགས་པའི་བུམ་པ་ལྟ་བུའོ། །ཚིག་དུ་མ་འདུས་པ་སྟེ་སྦྲེལ་བའི་རྗོད་བྱེད་ཀྱི་ངག་གིས་བརྗོད་བྱའི་དོན་གང་ཡིན་པ་དེ་གསལ་བར་སྟོན་པས་ན་རྗེས་འཇུག་སྦྱོར་བའི་དགོས་པ་ནི་དེ་ཡིན་ནོ། །

ཁ། མཐའ་དཔྱད་པ།

སྐབས་འདིར་མུ་ཏིག་ཕྲེང་མཛེས་ལས། ཞ་ལུས་བོད་སྐད་ཟུར་ཆག་ཏུ་མཛད་པ་ཅུང་མི་ལེགས་ཞེས་བཤད་པ་ནི་དེ་ཁོ་ན་ལྟར་ལ། བོད་རང་གི་སྐད་ཀྱི་དབང་དུ་བྱས་ན་དེ་ལ་ཡང་ལེགས་སྦྱར་གྱི་སྐད་དང་། ཡུལ་མི་རང་བཞིན་པའི་སྐད། ཟུར་ཆག་གི་སྐད། ཤ་ཟའི་སྐད་དེ་བཞི་ག་ཚང་ངོ་ཞེས་སྔོན་བྱོན་མཁས་པའི་གསུང་སྒྲོས་ལས་འབྱུང་ངོ་། །དེ་ལ་བོད་སྐད་ཀྱི་དབང་དུ་བྱས་པའི་ལེགས་སྦྱར་གྱི་སྐད་ནི། ཡིག་སྐད་དང་མཐུན་པའི་འཆད་པ་དང་རྩོད་པ་འབེལ་གཏམ་བགྲོ་གླེང་སོགས་བྱེད་སྐབས་ཀྱི་སྐད་དང་། ལུང་བ་ཀུ་ཀྱོག་སོ་སོའི་ཡུལ་སྐད་དང་མ་འདྲེས་པའི་བོད་ཡུལ་ཁམས་རྒྱ་ཆེ་བར་ཐུན་མོང་དུ་སྤྱོད་པའི་སྐད་ནི་ཡུལ་མི་རང་བཞིན་པའི་སྐད་དང་། སྟ་རེ་ལ་སྟ་རི། ཅ་ནེ་ལ་ཅ་ནི། སྡོང་བོ་ལ་གཟོང་བོ། ཟླ་བ་ལ་གཟའ་བ། རྨ་བྱ་ལ་རྨ་བཡའ། སྤྲིན་ལ་སྲིན། སྦྲུལ་ལ་རུའུ། ལྟ་བུ་ནི་ཟུར་ཆག་གི་སྐད་དང་། སྨྲ་བ་ཁོང་བ་ཅག་གིས་རིགས་ནི་བོད་པར་ཁས་འཆེ་ཞིང་སྐད་ཀྱང་བོད་སྐད་ཡིན་པར་རློམ་ན་ཡང་བོད་བྱིངས་ཀྱིས་མི་གོ་བའི་སྐད་དེ་རིགས་ནི་ཤ་ཟའི་སྐད་དུ་བརྩིར་འོས་པ་ཡིན་ནོ། །དཔེར་ན། སྐད་རིགས་སྣ་ཚོགས་བསྲེས་ནས་བཤད་ལོབ་ཏུ་གྱུར་པའི་ཙོང་ཁ་ཕྱོགས་ཀྱི་ཡུལ་གྲུ་འགར། ང་བོད་མིན་ན་དཀོན་མཆོག་གསུམ། བོད་སྐད་ཤེས་ན་དཀོན་མཆོག་གསུམ། ཞེས་དགོད་བྲོ་བའི་ཁ་དཔེ་ད་ལྟའི་བར་དུ་ཡོད་པ་བཞིན་ནོ། །དེ་བཞིན་དུ་མི་རིགས་ཐ་དད་པ་སུ་ལའང་དེ་འདྲའི་སྐད་རིགས་བཞིའི་དངོས་སམ་དོད་ཐུབ་ཀྱི་དབྱེ་བ་བྱར་ཡོད་པ་ཡིན་ནོ། །

འདིར་ལེགས་སྦྱར་དང་ཟུར་ཆག་གི་སྐད་ཅེས་སོ་སོར་བསྟན་པའི་དགོས་པ་ནི། སྔ་མ་ནི་དོན་དུ་གཉེར་བྱ་དང་། ཕྱི་མ་ནི་སྤོང་ཅི་ཐུབ་བྱེད་དགོས་ཏེ། མཁས་གྲུབ་རྗེས་མཛད་པའི་སྨྲ་བའི་རྣམ་པར་ངེས་པ་རབ་དཀའི་འཇུག་པ་ཞེས་བྱ་བའི་རབ་ཏུ་བྱེད་པ་ལས།

སྡེབ་ལེགས་ཚིག་སྦྱོར་སྙན་དངགས་ལུས་མཛེས་ལ། །

རྒྱན་མང་མདངས་ཀྱིས་རྣམ་པར་བཀྲ་ན་ཡང་། །

གྲོང་ཚིག་གཅིག་གིས་སྙན་དངགས་སྐལ་ངན་བྱེད། །

རྒྱན་མང་ན་ཆུང་སྣ་བཅད་ཇི་བཞིན་ནོ། །

ཞེས་གསུངས་པ་ལྟར་བླུན་པོའི་གྲོང་ཚིག་ཅེས་པ་མས་འཕུལ་དང་འས་འཕུལ་ནོར་བ་དང་། ཡ་སྟ་དང་ར་སྟ་ནོར་བ་དང་། ལུང་བ་ཀུ་ཀྱོག་སོ་སོའི་ཕ་སྐད་འདྲེས་པ་སོགས་རྒྱ་ཆེར་གསུངས་པ་དེ་དག་ཤེས་དགོས་པ་ཤ་སྟག་ཡིན་པར་མ་ཟད། སློབ་དཔོན་ཐོན་མིའི་མཁྱེན་རབ་ཀྱི་རྣམ་པར་དཔྱོད་པས་གཏན་ལ་ཕབ་པའི་སུམ་རྟགས་ཀྱི་དགོངས་པ་དང་མཐུན་པའི་མིང་ཚིག་ཕྲ་ཞིང་ཞིབ་པ་རྣམས་དང་། ཡི་གེ་སོ་སོའི་སྐྱེ་གནས་དང་མཐུན་པའི་གདངས་དག་པ་དར་སྤེལ་བྱེད་པའི་གོ་ཆ་བཙན་པོ་བགོ་བ་ལ་བརྩོན་པར་རིགས་སོ། །

མཚམས་འདིར་ཨ་ལ་ཤའི་སུམ་རྟགས་འགྲེལ་བར་ཡི་གེའི་དག་ཆར་གཏན་ཕབ་བྱས་པ་ལས་འགའ་རེ་ཨེ་འགྲིག་སྙམ་པ་འཆར་བས་འདི་ལྟར། རྨུ་རྒོད་ལ་དས་འཕུལ་མ་དག་ཟེར་བ་མི་འཐད་དེ། ངག་སྒྲོན་སོགས་དག་ཡིག་དང་ཚད་ལྡན་གྱི་གཞུང་མང་བོར་དམུ་རྒོད་ཅེས་བྲིས་ཡོད་དོ། །རྨུ་ནི་རུས་ཀྱི་རྨུ་དང་རྨུ་ཐག་ཙམ་ལས་འཇུག་ས་ཉུང་ངོ་། །སྐྲ་རྙན་དང་ངལ་སོ་ལ་བས་འཕུལ་དོར་ཟེར་བ་མི་འཐད་དེ། སྐྲ་བརྙན་ཞེས་པ་སྐྲ་ཚབ་ཡིན་ལ་དེ་ལྟར་ན་གཟུགས་བརྙན་ལ་ཡང་བས་འཕུལ་འདོར་དགོས་ཏེ་བརྙན་ནི་ཚབ་དང་དོད་དང་གཡར་བ་སོགས་ལ་འཇུག་གོ །ངལ་གསོ་ལ་རྒྱུ་མཚན་ཅི་ཡང་འགོད་རྒྱུ་མེད་པར་བས་འཕུལ་དོར་ཞེས་པ་མི་འཐད་དེ། གསོ་བྱ་འཚོ་བྱེད་བསོས་སོས་ཤིག་གི་རྣམ་གཞག་ལས་འདའ་བར་མི་རུང་ཞིང་བས་འཕུལ་ལས་གས་འཕུལ་ལེགས་པ་དང་། ངལ་སོ་ཞེས་པ་མ་དག་པར་བརྩིའོ། །རིགས་སྒྲེ་ལ་བས་འཕུལ་མེད་པ་མི་རུང་སྟེ། སྒྲེ་ཞེས་པ་ས་སྒྲེ་བོ་སོགས་དོན་གཞན་ལ་འཇུག་པའི་ཕྱིར་རོ། །བུམ་པའི་ཁ་ནས་ཆུ་སྦྲེང་དང་། རྒྱལ་མཚན་གྱེན་དུ་བསྒྲེང་གཉིས་དོན་ཐ་དད་པ་ཡིན་པས་ཡི་གེ་ཡང་གཅིག་ཏུ་བསྲེ་ག་ལ་རུང་། རིན་ཆེན་སྤུངས་ཤད་འབྲི་བའི་དགོས་པ་ངེས་ཏིག་གང་ཡིན་པ་དེ་མ་བཤད་པར་ཐིག་མགོར་ཡི་གེ་གསུམ་མན་ཆད་བབས་པའི་ཚེ་རིན་ཆེན་སྤུངས་ཤད་བྱ་ཞེས་པ་ཡང་འཐད་པར་མི་སེམས་སོ། །སྡེ་ཚན་རྫོགས་མཚམས་དང་རྣ་རུའམ་གནའ་རུ་ཅན་གྱི་མཐར་ཉིས་ཤད་ཐོབ་ཅེས་བཤད་པ་ནི་ཞིབ་ཆ་མ་ཐོན་པའི་ཚིག་སྟེ། སྡེ་ཚན་རྫོགས་མཚམས་ཡིན་ཚད་ལ་ཉིས་ཤད་ག་ལ་ཐོབ། སྡེ་ཚན་རྫོགས་པའི་མཐའ་ན་རྫོགས་ཚིག་ཡོད་ཚེ་ཉིས་ཤད་ཐོབ་ཅེས་བཤད་ན་ཞིབ་ཆ་དང་ལྡན་ནོ། །རྣ་རུ་ཅན་མཐར་ཉེས་ཤད་ཐོབ་ཅེས་བཤད་པ་ནི་ཧ་ཅང་རྩིང་སྟེ། དེ་ལྟར་ན་ཚིག་ལྷུག་ཡིན་པ་གཞིར་བཞག ངོ་བོ། སྔོན་པོ། རྒྱ་མཚོ། སྤོ་མཐོ། ཟླ་བོ། མཛོ། མཛོ་མོ་སོགས་ཤད་ཀྱིས་བར་ཆོད་པ་ཡོད་དོ་ཅོག་ལ་ཉིས་ཤད་འཐོབ་དགོས་ན། དེ་ལྟ་བུ་ནི་སུམ་རྟགས་དག་གསུམ་གྱི་དགོངས་པ་དང་མཐུན་ཐབས་མེད་དོ། །སི་ཏུའི་འགྲེལ་ཆེན་སྡེ་དགེའི་པར་མར་ཡང་། བསྒྲིམ་བྱའི་བློ། །བསྒྲུག་བྱའི་རྡོ། །ཞེས་ན་རོ་ཅན་ཡིན་ཚད་ཀྱི་མཐར་ཉིས་ཤད་བྲིས་པ་ཡོད་ཀྱང་དེ་ནི་ཡི་གེ་བའི་སྐྱོན་དུ་གོར་མ་ཆག་གོ །

བཅུ་གཉིས་པ། ཡི་གེའི་འཇུག་པ་སྤྱིའི་དགོས་པ།

མོ་ཡི་ཡི་གེ་མེད་པ་ན། །

ཕོ་ཡིག་བརྗོད་པ་མེད་པར་འགྱུར། །

ཕོ་ཡིག་དེ་དག་རྣམས་ལ་ཡང་། །

འཇུག་པར་བཅས་པ་མེད་ན་ནི། །

མིང་དང་ཚིག་ཀྱང་གསལ་མི་ནུས། །

མིང་ཚིག་གསལ་བ་མེད་ན་ནི། །

དོན་རྣམས་བརྗོད་པར་མི་འགྱུར་རོ། །

དེ་ལྟར་གྱུར་ན་འཇིག་རྟེན་དུ། །

དོན་མཚོན་རྗོད་པ་ཀུན་ཀྱང་མེད། །

རིག་བྱེད་སྨྲ་བའང་ཡོད་མི་འགྱུར། །

ཉན་ཐོས་རང་རྒྱལ་སངས་རྒྱས་ཀྱི། །

བསླབ་པ་རྣམས་ཀྱང་མེད་པར་འགྱུར། །

ཀ དངོས་ཀྱི་དོན།

མོ་ཡིག་གི་དབྱངས་བཞི་འམ་རྗེས་འཇུག་གི་འ་མཐའ་མ་ཞུགས་ན་གསལ་བྱེད་རྐྱང་བ་ལ་གདངས་ཀྱི་ང་རོ་མེད་པས་བརྗོད་ཐབས་མེད་ཅེས་པའམ། ཡང་། མོ་ཡི་ཡི་གེ་གི་གུ་སོགས་མེད་ན་ཕོ་ཡིག་ཀ་ཁ་སོགས་སུམ་ཅུ་ཁོ་ནས་སྤྱིར་བཏང་ལ་བརྗོད་བྱ་ཡོངས་སུ་རྫོགས་པའི་དོན་མི་སྟོན་ཅེས་འགྲེལ་ཚུལ་གཉིས་དང་། ཕོ་ཡིག་གསལ་བྱེད་སུམ་ཅུ་པོ་ལ་གི་གུ་སོགས་ཡོད་མེད་ཇི་ལྟར་ཡང་དེ་ལ་རྗེས་འཇུག་གི་ཡི་གེ་བཅུ་པོ་གང་ཡང་རུང་བ་མ་ཞུགས་ན་ནི་མིང་དང་ཚིག་གསལ་བོར་མི་འབྱུང་ཞིང་། དེ་མེད་ན་ནི་བླང་དོར་གྱི་གནས་གསལ་བར་སྟོན་པའི་རྗོད་བྱེད་ཀྱི་སྒྲ་གདངས་མཚོན་པའི་ཡིག་གཟུགས་རྣམས་ཡོད་མི་སྲིད་ཅེས་པའོ། །

དེ་ལྟར་གྱུར་པའི་ཚེ་འཇིག་རྟེན་གྱི་ཁམས་འདིར་དོན་གསལ་བར་སྟོན་པའི་སྒྲ་སྐད་རྣམས་ཀྱང་མི་འབྱུང་བས་ཐུན་མོང་བའི་རིག་པ་བཟོ་རྩིས་སྨན་དང་ཟློས་གར་སྙན་ངག་སོགས་རིག་བྱེད་སྨྲ་བ་དང་། ནང་བ་སངས་རྒྱས་པའི་ཐུན་མོང་མ་ཡིན་པའི་བརྗོད་བྱར་གྱུར་པའི་ཉན་ཐོས་སོགས་ཐེག་པ་གསུམ་གྱི་ལམ་བསླབ་པ་གསུམ་རྣམས་ཀྱང་མེད་པར་འགྱུར་ཞེས་པ་ནི་ལྡོག་ཕྱོགས་ནས་བསྟན་པའི་དགོས་པ་སྟེ། མིང་ཚིག་ལེགས་པར་སྦྱར་བས་ཐུན་མོང་དང་ཐུན་མོང་མ་ཡིན་པའི་ཤེས་བྱའི་གནས་རྣམས་དང་། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་རྣམས་གསལ་བོར་བསྟན་པ་ལ་བརྟེན་ནས་རང་གཞན་གྱི་དོན་གཉིས་རླབས་པོ་ཆེ་འགྲུབ་པ་ཡིན་ནོ་ཞེས་པ་ནི་སྐབས་བབ་ཀྱི་དགོས་པ་ཡིན་ནོ། །

ཁ། མཐའ་དཔྱད་པ།

ཁ་ཅིག་ན་རེ། གི་གུ་སོགས་དབྱངས་བཞི་དང་རྗེས་འཇུག་མ་ཞུགས་པར་གསལ་བྱེད་རྐྱང་བས་དོན་མི་སྟོན་ཟེར་བ་མི་འཐད་དེ། ཀ་ཁ་ལས་ཡིག་འབྲུ་རྐྱང་བས་ཀྱང་དོན་སྟོན་པ་དུ་མ་ཡོད་པའི་ཕྱིར། དེར་ཐལ། ཀ་ཞེས་པས་ཁང་བའི་ཀ་དང་། ཁ་ཞེས་པས་སྨྲ་བྱེད་ཀྱི་ཁ་དང་། ང་ཞེས་པས་ཁྱོད་ཀྱི་ཁ་གཏད་གང་ཡིན་པ་དེ་སྟོན་པ་བཞིན་དུ། ཆ་ཇ་ཉ་ད་ན་ཕ་མ་ཚ་ཝ་ཟ་ཡ་ར་ལ་ཤ་ས་ཧ་ཨ་རྣམས་ལ་དབྱངས་བཞི་དང་རྗེས་འཇུག་མ་ཞུགས་ཀྱང་ཡིག་འབྲུ་རེ་རེས་དོན་སྟོན་པའི་ཕྱིར། ཞེས་ཟེར་བ་ལ་ལན་ཇི་ལྟར་གདབ། དེར་མ་ཟད། སྙན་ངག་མེ་ལོང་མའི་དཔེར་བརྗོད་རྣམས་སུ། གི་གུ་སོགས་དབྱངས་བཞི་གཏན་མ་ཞུགས་པའི་དབྱངས་ཨ་གཅིག་པུར་ངེས་པའི་བྱ་དཀའ་བའི་སྙན་ངག་གི་ཚིགས་སུ་བཅད་པ་རྣམས་དང་། ཁྱད་པར་དུ་རྗེ་ཙོང་ཁ་བ་དང་མཁས་གྲུབ་རྗེའི་གསུང་ཐོར་བུ་གཉིས་སུ་བཀོད་པའི་བྱང་ཆུབ་ལམ་རིམ་གྱི་བརྗོད་བྱ་ཀུན་འདུས་ཤིང་། དབྱངས་ཨ་གཅིག་པུར་ངེས་པའི་བྱ་དཀའ་བའི་ཚིགས་བཅད་གཉིས་ལས་སྔ་མ་ཤོ་ལོ་ཀ་ལྔ་བཅུ་ལྷག་དང་། ཕྱི་མ་ལ་ཤོ་ལོ་ཀ་ཉི་ཤུ་ཙམ་ཡོད་པ་དེ་དག་གིས་གི་གུ་སོགས་གཅིག་ཀྱང་མེད་པར་དོན་ཟབ་ལ་རྒྱ་ཆེ་བ་བསྟན་པ་འདི་དག་ལ་ཅི་ཟེར། གང་ལྟར་ཚིག་ལ་ཞིབ་ཆ་དང་ལྡན་པའི་དངོས་ལན་རེ་གལ་ཆེའོ། །

སྐབས་འདིར་(Hགསེར་ཏོག་འགྲེལ་བ)ར། (Gགི་གུ་སོགས་དབྱངས་བཞི་དང་། གསལ་བྱེད་ཀྱི་མཐའ་མ་རྟགས་དང་བྲལ་བའི་ཨ་བཅས་མ་ཞུགས་ན། གསལ་བྱེད་ཉེར་དགུ་པོ་རྣམས་གདངས་ཀྱི་ང་རོ་དང་བྲལ་བས་བརྗོད་པ་མེད་པར་འགྱུར།) ཞེས་གསུངས་པ་ལ་བརྟག་པར་བྱ་བ་འདི་ཡོད་དེ། བོད་ཡིག་ལྟར་ན་ཨ་ཆེན་གསལ་བྱེད་ཉེར་དགུ་དང་ཇི་ལྟར་སྦྱོར། (Hརྟགས་འཇུག་རྩ་བ)ར། (Gམོའི་ཡི་གེ་མེད་ན་ཕོ་ཡིག་རྐྱང་བས་དོན་ཅི་ཡང་མི་སྟོན་)ཅེས་སྤྱིར་བསྟན་ནས། ཁྱད་པར་ཕོ་ཡིག་རྣམས་ལ་རྗེས་འཇུག་བཅུ་ལས་གང་ཡང་རུང་བ་ཞིག་མ་ཞུགས་ན་མིང་དང་ཚིག་གསལ་བོ་མི་འབྱུང་ཞེས་གསུངས་པའི་ཕྱིར་ན། རྗེས་འཇུག་གཞན་དགུ་པོ་གང་རུང་མེད་ཚེ་འ་མཐའ་ཅན་བྱེད་དགོས་པ་སུམ་ཅུ་བར་བསྟན་ཟིན་པ་དེའི་དོན་སྐབས་འདིར་དྲན་པར་རིགས་ཀྱི། སྐབས་དང་མ་འབྲེལ་བའི་ཨ་ཆེན་ཞིག་གློ་རྡོལ་དུ་འབྱུང་དོན་ཅི། གལ་ཏེ་ཡིན་པའི་དབང་དུ་བཏང་ན་ཡང་ཨ་ཡིག་རྟགས་མེད་དུ་རང་གིས་ཁས་བླངས་ནས་དེ་མོ་ཡི་ཡི་གེའི་གྲས་སུ་བཞག་ན་རྩ་བ་དང་འགལ་འགྲོ་བ་མ་ཡིན་ནམ། ཞེས་ཞུའོ། །

དབྱངས་ཅན་གྲུབ་པའི་རྡོ་རྗེའི་རྟགས་འཇུག་དཀའ་གནད་གསལ་བའི་མེ་ལོང་ལས། སྐབས་འདིར་དབྱངས་ལྔར་བཞེད་པ་བདེ་ཞེས་ཨ་ཡིག་དབྱངས་ཀྱི་གྲས་སུ་བསམ་བཞིན་བཞག་ཡོད་དོ། །དེ་བཞིན་དུ་ཨ་ལ་ཤས་ཀྱང་ཨ་ཡིག་སྐབས་འགར་དབྱངས་དང་སྐབས་འགར་གསལ་བྱེད་དུ་བཤད་ཅིང་། ཨ་ཡིག་དབྱངས་སུ་བསྒྲུབ་ཕྱིར་དབྱངས་ཅན་དགྱེས་གླུའི་དབྱངས་ཨ་ངེས་པའི་ཚིགས་བཅད་འདྲེན་པ་སོགས་སྐུ་ཚེགས་ལ་བཅར་འདུག་གོ །





ཐོན་མིའི་ཞལ་ལུང་ཁག་དགུ་པ།




ཁ། མཐའ་དཔྱད་པ།

སི་ཏུའི་ཞལ་ལུང་དུ། རྩ་བའི་གཞན་བསྒྲུབ་ཕྱིར་ཞེས་པ་ལ་གཞན་དང་བསྒྲུབ་གཉིས་སོ་སོར་ཕྱེ་ནས་སྔ་མ་ལ་བསྒྲུབ་བྱ། བསྒྲུབ་པར་བྱ་བ་དང་ཞེས་དང་། ཕྱི་མ་ལ་བསྒྲུབ་པར་བྱ། བསྒྲུབ་བོ་ཞེས་སོགས་ནི་དཔེར་བརྗོད་བཞག་པ་སི་ཏུའི་དགོངས་པ་དང་འབྱོར་མིན་བརྟག་དགོས་ཏེ། མུ་ཏིག་ཕྲེང་མཛེས་ལས། རྩ་བའི་ཚིག་ལ་འབྲུ་གཉེར་སྐབས་འདས་པ་བསྒྲུབ་པའི་ཕྱིར་དང་། ཞེས་དང་། བྱ་བའི་ཡུལ་དང་བྱ་བ་བསྒྲུབ་པའི་ཕྱིར་འཇུག་པ་ཡིན་ནོ། །ཞེས་བསྒྲུབ་ཕྱིར་གྱི་དོན་ནི་འདས་པ་དང་གཞན་གཉིས་སྟོན་པའི་ཆེད་དམ་གསལ་བའི་ཆེད་ཅེས་པའི་དོན་དུ་གསལ་བའི་ཕྱིར་རོ། །གཞན་དུ་ན་རྩ་བའི་བསྒྲུབ་ཕྱིར་ཞེས་པས་བསྒྲུབ་བྱ་དང་བསྒྲུབ་པར་བྱ། ཞེས་པ་ཙམ་བསྟན་པར་སྨྲས་ན་གཡག་གི་རྭ་ཅོར་འཛུལ་བའི་སྣང་བ་འཆར་རོ། །

དེའི་ཕྱིར་(Hགཙོས་འགྲེལ་བ)ར། (Gདུས་གསུམ་ལས་མིང་དོན་དེ་བསྒྲུབས་ཟིན་པའི་འདས་པ་དང་། བདག་གཞན་གཉིས་ལས་གཞན་གྱི་བྱ་བ་བསྒྲུབ་པའི་ཕྱིར་འཇུག་གོ)།ཞེས་བཀྲལ་བ་ལྟར་བཟུང་ན་དོན་དང་འབྱོར་རམ་སྙམ་མོ། །པྲ་སྟི་རིན་པོ་ཆེའི་བཤད་སྦྱར་ལེ་ཚན་ཕྱི་མ་ལས།

མ་ནིང་ད་ནི་བདག་དངོས་དང་། །

བདག་དང་འབྲེལ་བའི་ལས་མི་འཇུག །

ཅེས་གསུངས་པ་ལ་གཙོས་རྟགས་འཇུག་ཏུ། ད་ཡིག་བདག་ལ་མི་འཇུག་པའི་རྒྱུ་མཚན་འདི་ཡིན་ཞེས་གསལ་བར་མ་གསུངས་ཀྱང་། ཕལ་ཆེར་དཔྱོད་པ་པོའི་སྔོན་འཇུག་ད་ཡིག་མེད་ཀྱང་པྱོད་པ་པོ་ལྟ་བུས་བརྗོད་དོན་དེ་སྟོན་ཐུབ་པ་ལ་དགོངས་པ་ཡིན་ན་དེ་ནི་མི་འཐད་པར་མཐོང་སྟེ། གསུང་རབ་ཀྱི་བརྡ་ཆད་གང་དུའང་དེ་འདྲ་མི་འབྱུང་། ཞེས་སོགས་ཞིབ་མོའི་ལུགས་ཀྱིས་བརྟག་པ་མཛད་ནའང་། རྩ་བར་ག་ད་གཉིས་ཁྱད་མེད་པར་བདག་གཞན་གཉིས་ཀར་འཇུག་པ་གསལ་བར་གསུངས་པ་བཞིན་དུ། དཀྲི་བ་པོ། དཀྱུ་བ་པོ། དགར་བ་པོ། དགོད་བྱེད། དཔོག་བྱེད། དཔོག་བྱེད་སོགས་བགྲང་གིས་མི་ལང་བས་ད་ཡིག་བདག་གཞན་གཉིས་སུ་ཕྱེ་བའི་བདག་དེ་དང་འབྲེལ་བའི་ལས་ལ་འཇུག་པའི་དཔེར་བརྗོད་འདི་དག་པྲ་སྟིས་མི་བཞེད་པ་ག་ལ་ཡིན། དེའི་ཕྱིར་ཚིག་དེ་གཉིས་ལ་ཡི་གེ་མ་དག་པའི་ལྷད་སྐྱོན་ཞིག་ཡོད་ངེས་པས་ཁ་ཚོན་གཅོད་མི་སྔ་བར་ཞིབ་ཏུ་དཔྱད་པར་བྱའོ། །

རྣམ་གླིང་འགྲེལ་བའི་དཔེར་བརྗོད་གྲས་སུ་རང་ཉིད་གཅིག་པུ། གཅན་གཟན། སྒྲ་གཅན། དུད་འགྲོ་གཉན། ཕངས་པའི་གཅེས་སོགས་མིང་རྐྱང་གི་དཔེར་བརྗོད་གང་མང་བཀོད་པ་རྣམས་མི་འཐད་ཚུལ་མུ་ཏིག་ཕྲེང་མཛེས་སུ་རྒྱས་པར་བཀག་པ་དོན་ལ་གནས་སོ། །(Hགཙོས་འགྲེལ་བ)ར་ཡང་། (Gསྐབས་འདིར་སྔ་མ་ཕལ་ཆེར་གྱིས་བྱ་བྱེད་ལས་གསུམ་དངོས་སུ་འབྲེལ་མ་འབྲེལ་མ་ཤེས་པར། དཔེར་བརྗོད་དུ་མིང་རྐྱང་ཁོ་ན་འགོད་གང་ཐུབ་བྱེད་པ་སོགས་ལ་སྙིང་པོ་ཅི་ཡང་མེད།)ཅེས་གསུངས་པའི་གསུང་ཡུལ་ཡང་གཙོ་བོ་རྣམ་གླིང་གི་འགྲེལ་བ་ཡིན་ནོ། །འོན་ཀྱང་མུ་ཏིག་ཕྲེང་མཛེས་སུ། སྐབས་འདིར་ཡང་རྩ་བའི་ཚིག་ལ།

མོ་ནི་བདག་དང་མ་འོངས་ཕྱིར། །ཞེས་པ་ལ།

མོ་ནི་བདག་ད་མ་འོངས་ཕྱིར། །

ཞེས་བཟོ་བཅོས་བྱས་པ་ལ་(Hགཙོས་བློ་བཟང་རྒྱལ་མཚན་སེངྒེ)ས། (Gཨ་ནི་མཚན་མེད་ཅེས་བཅོས་པ་མི་འཐད་པར་བཤད་པའི་མུ་ལ། དེ་འདྲ་མང་དུ་འབྱུང་སྟེ་གཞུང་འདིར་མོ་འ་ཡིག་ད་ལྟ་བ་ལ་འཇུག་པ་སོགས་དང་། སུམ་ཅུ་བའི་སྐབས་སུ་སླར་བསྡུའི་ཏོ། ལྷག་བཅས་ཀྱི་ཏེ། ཨི་ལྡན་གྱི་ཡི། རྒྱན་སྡུད་ཀྱི་ཡང་། འབྱེད་སྡུད་ཀྱི་ཏམ། ལ་དོན་གྱི་ཏུ་སོགས་མཐའ་ཡས་སོ།) །ཞེས་བཤད་པ་ལྟར་དེ་དག་ཀྱང་རྩ་བའི་ཚིག་ཏུ་སྣོན་དགོས་ན། བོད་ཀྱིས་རྒྱུད་རྩོམ་ཞེས་པའི་ཁ་དཔེ་དང་མཐུན་པར་འགྱུར་དོགས་ལ། སྤྱིར་ཐོན་མིའི་གཞུང་གཞན་དྲུག་པོ་ནུབ་པའི་རྐྱེན་གྱིས་སྔོན་བྱོན་མཁས་པ་རྣམས་ལ་འདི་འདྲའི་ལས་ཚེགས་དབུ་ལ་བབས་པར་སྣང་ངོ་། །དེའི་ཕྱིར་སུམ་རྟགས་རྩ་བར་དངོས་སུ་མ་ཐོན་པ་རྣམས་ཤུགས་བསྟན་དུ་བཞག་ན་འབྲེལ་ཆེ་བ་མ་གཏོགས་བཟོ་བཅོས་བརྒྱབ་པ་དེ་ཕྱིས་བྱོན་མཁས་པ་རྣམས་ལས་རེ་གཉིས་ཙམ་མ་གཏོགས་མི་བཞེད་མཁན་མང་ངོ་། །

གལ་ཏེ་རྩ་བའི་ཚིག་ལ་བཟོ་བཅོས་བྱེད་པའི་དབང་དུ་བཏང་ན་ད་དུང་ཆད་སྐྱོན་ཡོད་དེ། མོ་འ་ཡིག་བདག་དང་ད་ལྟ་བ་དང་མ་འོངས་པ་ཙམ་དུ་མ་ཟད་འདས་པ་ལ་འཇུག་པ་ཡང་ཤིན་ཏུ་མང་སྟེ། བརྒྱལ་བའི་འཁམས། སྤྲིན་འཁྲིགས། སྐུ་འཁྲུངས། གྱེན་དུ་འཕགས། མདའ་འཕངས། མྱ་ངན་ལས་འདས། སོགས་འ་ཡིག་དུས་འདས་པ་ལ་འཇུག་པ་ཅི་འདྲ་འདུག མུ་ཏིག་ཕྲེང་མཛེས་སུ་ཐུན་མོང་དུ་ནང་གསེས་བརྒྱད་ཀྱི་འཇུག་ཚུལ་གྱི་དཔེར་བརྗོད་བསྟན་པའི་ནང་དུ་ཡང་། འཁྱགས། འཁྲུགས། འཆགས། འཇགས། འཕྱུགས། འཁོབས། འཐིབས། འཚབས། འཁྲུལ་ཏེ་དགུ་བཀོད་པ་འདི་དུས་གསུམ་ལས་འདས་པ་མ་ཡིན་ཞེས་སུ་ཞིག་གིས་སྨྲ་བཏུབ། དེའི་ཕྱིར་མོ་འ་ཡིག་འདས་པ་ལ་འཇུག་པ་ཤུགས་བསྟན་ཡིན་ཞེས་རང་ལུགས་སུ་བཟུང་ན་རྣམ་པར་འཚམ་མོ། །

གསེར་ཏོག་འགྲེལ་བར་གསལ་བ་ལྟར་སི་ཏུའི་རྗེས་སུ་ཨ་ལ་ཤ་ཡང་འབྲངས་པ་དང་དེ་གཉིས་ལྟར་ན་རྩ་བ་ལ།

ཕོ་ནི་འདས་གཞན་བསྒྲུབ་མ་འོངས། །

མ་ནིང་གཉིས་ཀ་ད་མ་འོངས། །

མ་ནི་བདག་གཞན་ད་མ་འོངས། །

ཞེས་ཟུར་ཟ་མཛད་པའི་བཟོ་བཅོས་བྱས་པ་ལྟར་ན་གསེར་ཏོག་གི་ཐུགས་ཀྱི་དགོངས་བཞེད་གང་ཡིན་པ་དེ་ཤིན་ཏུ་གསལ་བས་ལེགས་པར་བཤད་པ་འདིའི་ཟིལ་དངར་གྱིས་བདག་ཅག་རྣམས་ཀྱང་ཡིད་རབ་ཏུ་འཕྲོག་པར་མི་འགྱུར་རམ།

ཡང་ཨ་ལ་ཤའི་རྟགས་འཇུག་གི་འགྲེལ་བར་བ་ཡིག་ནི་ད་ལྟ་བ་དང་བདག་གཉིས་ཀར་གཏན་ནས་མི་འཕུལ་ལོ། །ཞེས་པ་དང་གཅིག འ་ཡིག་འདས་པ་དང་གཞན་གཉིས་ཀ་མི་འཕུལ་ལོ། །ཞེས་པ་དང་གཉིས། འདས་ཚིག་གི་སྔོན་འཇུག་ཡིན་ན་བ་ཡིག་ཡིན་པས་ཁྱབ། ཅེས་པ་དང་གསུམ། འ་ཡིག་གིས་འདས་ཚིག་གཏན་ནས་མི་འཕུལ་མོད་མྱ་ངན་ལས་འདས་པ་ལྟ་བུའི་འདས་པ་ནི་མིང་ཡིན་པས་སྐྱོན་མེད། ཅེས་པ་དང་བཞི། བསྟོད་དང་བསྔགས་སོགས་མིང་རྐྱང་དུ་ངོས་བཟུང་བར་མཛད་པ་སྟེ་ལྔ་བོ་འདི་ལ་དཔྱད་པར་བྱ་བ་འདི་ཡོད་དེ།

དང་པོ་ལ། བཀྲ་བཀྲེས་བསྐལ་བགྲེས་བགྲོད་བརྒྱལ་བརྒྱུད་བསྔགས་བསྔལ་བརྗེད་བརྗིད་བརྙས་བརྙེས་བསྙེངས་བསྟོད་བདོ་བརྩོན་བཞད་བཞེངས་བཞེད་བཞེས་བཟི་བཟོད་བཤལ་བཤིགས་ཏེ་ལག་སྣེ་ལས་བཏུས་པའི་ཉེར་ལྔ་པོ་འདི་དག་མིང་རྐྱང་མ་ཡིན་པའི་ལས་ཚིག་དུས་གསུམ་གར་ཁྱད་མེད་དུ་འཇུག་པ་ཤ་སྟག་ཡིན་ལ། ཕྱིས་ཀྱི་མཁས་པ་ཚོས་འདི་སྐོར་ལ་གཟུགས་མི་འགྱུར་བྱ་ཚིག་གི་མིང་གིས་བརྗོད་དེ། གང་ལྟར་ད་ལྟ་བ་དང་བདག་གཉིས་ཀའི་སྔོན་འཇུག་ལ་བ་ཡིག་ཐོབ་པའི་ལས་ཚིག་གི་མཚན་གཞི་ལ་འདི་འདྲ་མང་བ་ཞིག་ཡོད་ན་གཏན་ནས་མི་འཕུལ་ཞེས་བཤད་པའི་ནུས་པ་ཉམས་པར་མི་འགྱུར་གྲང་།

གཉིས་པ་ལ། འ་ཡིག་འདས་པ་ལ་མི་འཕུལ་ཞེས་པ་མུ་ཏིག་ཕྲེང་མཛེས་ཀྱི་རྗེས་སུ་འབྲངས་ཆེས་པ་ལས་བྱུང་བའི་སྐྱོན་ཏེ་གཤམ་དུ་སི་ཏུ་ལ་དོགས་སློང་བྱས་པ་འདིར་ཡང་སྦྱར་རོ། །དེ་བཞིན་དུ་འ་ཡིག་གཞན་ལ་འཕུལ་བ་ལ་ཡང་འཁྱམ་འཁྱུག་འཁྲུག་འཁྲུང་འགྱང་འགྱིང་འགྲང་སོགས་མཐའ་ཡས་པ་ཡོད་དོ། །

གསུམ་པ་ལ། འདས་ཚིག་གི་སྔོན་འཇུག་ཡིན་ན་བ་ཡིག་ཡིན་པས་ཁྱབ་མཐའ་བཅད་པ་ཡང་སྔ་ཐལ་ཏེ། འ་དང་མ་ཡིག་འདས་ཚིག་ལ་འཇུག་པ་རྣམས་རེ་རེ་ནས་མཐར་ཆགས་སུ་བྲིས་ན་ཚེགས་སུ་ཆེ་ལ། འདིར་ག་ད་གཉིས་འདས་ཚིག་ལ་འཇུག་པ་ཙམ་ཞིག་འབྲི་ན། འདི་ལྟར། དཀྱུས་དཀྲིས་དཀྲིགས་དཀྲོགས་དཔགས་དཔྱངས་དཔྱད་དབང་དབད་དབྱུགས་དམད་དམས་གཅགས་གཏད་གཏོགས་གདངས་གདམས་གདུངས་གདུས་གདེངས་གཙགས་གཙུབས་གཙེས་གཞིགས་གཟིམས་གཟེངས་གཟབས་གཟན་གཡབས་གཡར་གཡུགས་གཡེངས་གཡེམས་གཡོས་གཡོགས་གཤགས་གཤེགས་གསངས་གསོལ་གསོས་ཏེ་ལག་སྣེ་ལས་རྙེད་པའི་བཞི་བཅུ་བོ་འདི་འདས་པ་སྟོན་པའི་འདས་ཚིག་ཡིན་པ་ལ་ཇི་ལྟར་དུ་སྙོན་འདིང་བར་བྱེད།

བཞི་བ་ལ། འ་ཡིག་འདས་ཚིག་ཏུ་མི་འགྲོ་བར་མ་ཟད། གཏན་ནས་ངེས་ཅན་གྱི་ཚིག་སྦྱར་བ་ལ་དགོས་པ་མ་བྱུང་ཚུལ་གཤམ་དུ་འཆད་པར་འགྱུར་བས་ཤེས་ལ། མྱ་ངན་ལས་འདས་ཞེས་པའི་འདས་པ་ནི་མིང་ཡིན་པས་སྐྱོན་མེད་ཅེས་པ་ཡི་གེ་ལ་ཆད་སྐྱོན་ཡོད་ངེས་ཏེ། ཁྱེད་ཀྱི་དགོངས་པ་དེ་མིང་རྐྱང་ཡིན་པས་སྐྱོན་མེད་ཅེས་གསུངས་ངེས་པ་ཡིན་ནོ། །

གང་ལྟར་མྱ་ངན་ལས་འདས་ཞེས་པའི་འདས་པ་ལས་ཚིག་ལ་མི་འཇུག་པའི་མིང་རྐྱང་ག་ན་ཡིན་ཏེ། དེའི་ཁ་གཏད་མ་འོངས་པ་དང་ད་ལྟ་བ་ལ་འདའ་ཞེས་པ་འཐོབ་པ་དང་དུས་གསུམ་གྱི་ཡ་གྱལ་འདས་པ་ལ་དཔེར་ན་དུས་ལས་འདས་པ་དང་ཚེ་ལས་འདས་པ་ཞེས་བོད་རང་གི་སྐད་ཡིག་གཉིས་ཀར་ལྷན་སྐྱེས་ཀྱི་ཚུལ་དུ་ཡོད་དེ། །དེ་བཞིན་དུ་མངོན་པར་འཚང་རྒྱ་ཞེས་པ་དང་། མངོན་པར་སངས་རྒྱས་ཞེས་པ་གཉིས་ཀྱི་འཚང་དང་སངས་ཞེས་པ་དང་རྒྱ་དང་རྒྱས་ནི་མ་འོངས་པ་དང་འདས་པ་སྟོན་པའི་ལས་ཚིག་ཡིན་གྱི་མིང་རྐྱང་ཡིན་ཏེ་འདི་འདྲ་བ་གཞན་ཡང་མང་ངོ་། །

ལྔ་བ་ལ། བསྟོད་དང་བསྔགས་སོགས་མིང་རྐྱང་ཡིན་ཞེས་བཤད་པ་ཁས་ལེན་མི་བཏུབ་སྟེ། བཀའ་ལུང་གི་བཀའ་དང་། བཅུ་ཐམ་པའི་བཅུ་སོགས་ནི་བས་འཕུལ་ཅན་གྱི་མིང་རྐྱང་ཡིན་ནའང་། བསྟོད་དང་བསྔགས་སོགས་རང་ལྡོག་གི་སྒྲའི་གདངས་ལ་དུས་གསུམ་གྱི་ཁྱད་པར་ཡོད་པ་མ་ཟད། བསྟོད་བྱའི་ཡོན་ཏན་དང་བསྟོད་བྱེད་ཀྱི་སྙན་ཚིག་ལྟ་བུའི་བྱ་བྱེད་ཀྱི་ཁྱད་པར་དང་། ཁྱོད་ཀྱིས་བསྟོད་ཅིག་ཅེས་པའི་སྐུལ་ཚིག་རྣམས་ལ་མ་བཅོས་ཤུགས་འབྱུང་གི་ལས་ཚིག་འདི་འདྲ་བ་ལ་མིང་རྐྱང་ཞེས་བརྗོད་ན་ནི་འདིར་བཤད་པའི་བྱ་ཚིག་གམ་ལས་ཚིག་ཡོད་ཚད་མིང་རྐྱང་དུ་ཁས་བླངས་ན་གནོན་བྱེད་སྟོན་མི་ནུས་པར་འགྱུར་རོ། །སྤྲོས་པས་ཆོག་གོ །

ལྔ་བ། བདག་གཞན་དུས་གསུམ་གྱི་གོ་དོན།

ཀ དངོས་ཀྱི་དོན།

རྟགས་འཇུག་གི་སྐབས་སུ་རྟོགས་དཀའ་བའི་གནས་ལ་རྩི་བ་གང་ཞིག་ཡོད་ཅེ་ན། སྐབས་འདིར་དངོས་ལས་དུས་གསུམ་དང་། བྱ་བྱེད་ལས་གསུམ་དང་། བདག་གཞན་ལས་གསུམ་དང་། འདས་ད་ལྟ་མ་འོངས་དུས་གསུམ་སོགས་སུམ་ཚན་མང་བོ་དང་། བྱེད་པ་པོ་དང་དངོས་སུ་འབྲེལ་མ་འབྲེལ་གྱི་ཁྱད་པར་དང་། གཟུགས་འགྱུར་དང་གཟུགས་མི་འགྱུར་གྱི་བྱེ་བྲག་མང་བོ་དང་། བྱ་བྱེད་ཐ་དད་པ་དང་ཐ་མི་དད་ཀྱི་ལས་ཚིག་གི་ཁྱད་པར་སོགས་དུ་མ་ཞིག་ཡོད་པ་ལས་གཙོ་ཆེ་བ་ནི་འདི་ལྟར། ལས་གང་ཞིག་བྱེད་པ་པོ་དང་དངོས་སུ་འབྲེལ་བའི་དབང་དུ་བཏང་ནས་བྱེད་པ་པོ་ཁོ་རང་དང་དེའི་བྱེད་པ་དང་བཅས་པ་ལ་བདག་ཅེས་བྱ། དཔེར་ན་ཤིང་བཟོ་དང་། དེའི་ལག་པ། ལག་ཆ་སྟ་རེ་སོགས་སོ། །དེས་བསྒྲུབ་པར་བྱ་བའི་ཡུལ་གྱི་དངོས་པོ་དང་དེ་དང་འབྲེལ་བའི་བྱ་བ་བཅས་ལ་གཞན་ཞེས་པའི་མིང་གིས་བརྗོད། དཔེར་ན་ཤིང་སྡོང་དང་དེ་དུམ་བུར་བཅད་པ་སོགས་སོ། །དེ་བཞིན་དུ་བྱ་བ་དང་ལས་དང་བྱ་རྒྱུ་ཞེས་པ་རྣམས་གཞན་དང་འབྲེལ། བྱེད་པ་པོ་གཙོ་ཕལ་དང་བྱེད་པ་རྣམས་བདག་དང་འབྲེལ། བྱ་བ་བྱས་ཟིན་པ་ནི་དུས་འདས་པ་དང་། བྱ་བ་བྱེད་བཞིན་པ་ནི་དུས་ད་ལྟ་བ་དང་། བྱ་བ་བྱེད་པར་འགྱུར་བ་ནི་དུས་མ་འོངས་པའོ། །དཔེར་ན་གཅད་བྱའི་ཤིང་སྡོང་དེ་ཤིང་བཟོའི་ལག་གིས་བཟུང་བའི་སྟ་རེས་རིང་མིན་གཅོད་རྩིས་བྱེད། ད་ལྟ་གཅོད་ཀྱིན་ཡོད། དེ་མ་ཐག་བཅད་ཚར། ཁྱོད་ཀྱིས་ཀྱང་དེ་ལྟར་ཆོད་ཅིག ཅེས་པ་ལྟ་བུའི་དཔེར་བརྗོད་ཀྱིས་གཞན་ལ་རིགས་བསྒྲེ་བར་བྱའོ། །བྱ་བྱེད་གཉིས་སམ་བདག་གཞན་གཉིས་སུ་འབྱེད་པའི་དབང་དུ་བྱས་ན་བྱེད་པ་གཙོ་བོ་ལག་པ་དང་བྱེད་པ་ཕལ་བ་སྟ་རེ་གཉིས་བདག་བྱེད་པ་པོའི་ཁོངས་སུ་བསྡུ། གཅད་བྱའི་ཤིང་སྡོང་ལས་དང་བཅད་པ་བྱ་བ་གཉིས་གཞན་བྱ་བའི་ཁོངས་སུ་བསྡུས་ནས་ཤིང་བཟོས་བཅད་ཅེས་པ་ལྟ་བུས་མཚོན་ནོ། །དུས་གསུམ་དང་སྦྱར་ན་བྱ་ཚིག་ཅན་ནི་མ་འོངས་པ་དང་། བྱེད་ཚིག་ཅན་ནི་ད་ལྟ་བ། བྱས་ཚིག་ཅན་ནི་འདས་པ། སྐུལ་ཚིག་དང་དགག་སྒྲ་སྦྱར་བའི་སྐུལ་ཚིག་ནི་མ་འོངས་པ་ཡིན་ནོ། །གྲུབ་དང་འགྲུབ། གྱུར་དང་འགྱུར་ལྟ་བུ་ནི་བྱ་བྱེད་ཐ་མི་དད་ལ་སྦྱོར་རྒྱུ་དང་། སྒྲུབ་དང་བསྒྲུབས། སྒྱུར་དང་བསྒྱུར་ལྟ་བུ་ནི་བྱ་བྱེད་ཐ་དད་པ་ལ་སྦྱོར་རྒྱུའི་ལས་ཚིག་དང་། ལྟོགས་པའི་བཀྲེས། ན་བའི་འཁུན། མེ་ཏོག་རྙིད། དགོད་པའི་འཛུམ་སོགས་གཟུགས་མི་འགྱུར་བའི་ལས་ཚིག་རྣམས་ཀྱི་ཁྱད་པར་ཕྲ་ཞིང་ཞིབ་པ་རྩྭ་ཀུ་ཤའི་རྩེ་ལྟར་མ་འདྲེས་པའི་ཚུལ་གྱིས་ཤེས་ན་ནི་རྟགས་འཇུག་ལ་མཁས་པ་ཞེས་བྱ་བའི་གྲལ་དུ་ཆུད་ངེས་པ་ཡིན་ནོ། །ཚུལ་འདི་ལ་སྔོན་དང་ད་ལྟར་བྱོན་པའི་མཁས་པ་ཚོས་སུམ་རྟགས་འགྲེལ་བ་རྣམས་སུ་གོ་དོན་དང་དཔེར་བརྗོད་ཧ་ཅང་མང་བོ་གསུངས་ཤིང་བཀོད་ཡོད་པས་དེ་དག་ཏུ་བལྟས་ནས་རིག་པ་ཇེ་འཕེལ་དུ་བཏང་ན་ལེགས་ཀྱི། འདིར་གསལ་བཤད་བྱེད་པའི་ཁུལ་གྱིས་ཚིག་ཚོགས་ལ་མ་འཛེམ་པར་ཁ་ནས་ཅི་ཐོན་བཤད་པ་ལ་དགོས་པ་ཆེར་མ་མཐོང་ངོ་། །

ཁ། མཐའ་དཔྱད་པ།

དུས་གསུམ་ལ་འཇུག་པའི་དཔེར་བརྗོད་བཀོད་པ་རྣམས་སུ།

གཅད་བྱ་གཅོད་བྱེད་བཅད་ཆོད་ཅིག །

བཤད་བྱ་འཆད་བྱེད་བཤད་ཤོད་ཅིག །

གསད་བྱ་གསོད་བྱེད་བསད་སོད་ཅིག །

ཅེས་བཀོད་པ་རྣམས་ཀྱི་ཆོད་དང་ཤོད་དང་སོད་གསུམ་ནི་དུས་མ་འོངས་པར་འཇུག་པའི་སྐུལ་ཚིག་ཡིན་པར་ཡོངས་སུ་གྲགས་པ་ལྟར་དེ་གསུམ་གང་ན་ཡོད་ཀྱང་སྐུལ་ཚིག་ཡིན་ཞེས་འདོད་དམ་ཅི། དེ་འདྲའི་ལས་ཚིག་གསུམ་ལ་དགག་སྒྲ་སྦྱོར་ཚེ་རིམ་བཞིན་མི་གཅོད། མི་འཆད། མི་གསོད་ཅེས་སྦྱར་བས་དུས་མ་འོངས་པ་སྟོན་ཅིང་། མ་བཅད། མ་བཤད། མ་བསད་ཅེས་སྦྱར་བས་དུས་འདས་པ་སྟོན་པ་ལ་སྙོན་དུ་མེད་པས་དེ་ལ་ཁ་མི་འཆམ་པ་ཞིག་མེད་སྙམ་མོ། །འོན་ཀྱང་། གྲི་འདིས་མི་ཆོད། ལྐུགས་པ་འདིས་སྐད་ཆ་མི་ཤོད། ཤིང་ལྕུག་ཕྲ་མོས་སྤྱང་ཀི་མི་སོད་ཅེས་སྦྱར་བའི་ཚེ་ན། དེ་དག་སྐུལ་ཚིག་མ་ཡིན་པར་བྱེད་པ་པོ་དངོས་སུ་མེད་པ་ལྟ་བུའི་མ་འོངས་པའི་ཚིག་ཏུ་གྱུར་པ་འདི་དག་ལ་མིང་འདོགས་ཇི་ལྟར་བྱེད།

འདི་ཙམ་དུ་མ་ཟད་ཡོངས་སུ་གྲགས་པའི་བྱ་བ་བྱེད་པ་བྱས་པ་སྐུལ་ཚིག་བཞི་གང་ཡང་མ་ཡིན་པའི་ལས་ཚིག་དགག་སྒྲ་ཅན་གྱི་ཡིག་གཟུགས་གཞན་ཡང་མང་སྟེ། གོས་ལག་མཐིལ་ཙམ་གྱིས་རྒྱབ་མི་ཁེབ། རས་འདི་སྲ་བས་མི་ཤོགས། ཐབས་ཅི་བྱས་ཀྱང་དོང་ནང་ནས་མ་ལོན། གདན་ཞུས་བྱས་ཀྱང་སྤྱན་མ་འདྲོང་། བུད་ཤིང་འདི་ཙམ་གྱིས་ཇ་མི་ཁོལ། སྤར་གང་གི་སས་ཆུ་ལོག་མི་ཁོག འབིག་ཁ་རྡུགས་འདིས་ཀོ་བ་མི་ཕིགས། སྨྱུ་གུ་ཟད་པོ་འདིས་ཡི་གེ་མི་ཕྲིས། ཁང་བ་འདི་བཤིག་འདོད་ཀྱང་མི་ཤིགས། བྱིས་པ་འདིས་སྐད་བརྡ་མི་འཁྲོལ། རྟ་འདི་རྒོད་དྲགས་པས་མི་ཐུལ། ཅེས་བྱ་བ་ལ་སོགས་པ་དུ་མ་སྣང་བ་དང་། རྟ་ལ་སྦྱར་ན་སྤྱིར་བཏང་དུ།གདུལ་བྱ་འདུལ་བྱེད་བཏུལ་ཐུལ་ཅིག །ཅེས་པའི་སྐབས་སུ་དུས་གསུམ་དང་། བདག་གཞན་གཉིས་དང་། སྐུལ་ཚིག་རྣམས་ཚང་བར་བསྟན་ཟིན་ལ། གོང་སྨོས་ལྟར་རྟ་འདི་རྒོད་དྲགས་པས་མི་ཐུལ། ཅེས་སྨྲས་ཚེ་ད་དྲག་མེད་པའི་ཐུལ་ཡིག་འདི་འབྲི་ན་མ་གཏོགས་གདུལ་དང་འདུལ་དང་བཏུལ་གསུམ་ཁ་སྐད་ལ་སྦྱོར་མི་འོས་པ་བཞིན་དུ་ཡི་གེར་ཡང་འབྲིར་མི་འོས། དེས་ན་དེ་འདྲའི་ཐུལ་སོགས་ནི་མིང་རྐྱང་མ་ཡིན་པའི་ལས་ཚིག་ཡིན་པ་སྨོས་མ་དགོས་ཤིང་། དེ་ལ་དགག་ཚིག་སྦྱར་རམ་མ་སྦྱར་ཀྱང་རུང་། མིང་འདོགས་ཇི་ལྟར་བྱེད་ཚུལ་འདིར་བློ་གྲོས་དྭངས་ཤིང་གསལ་བ་རྣམས་ཀྱིས་དཔྱད་པར་འཚལ། ཨ་ལ་ཤའི་ཡིག་བཤད་མཁས་པའི་ཁ་རྒྱན་ལས། བྱ་ཚིག་བཤད་པའི་སྐབས་སུ་སྒྲུབ་པ་ནི་བྱེད་པ་པོའི་རྩོལ་བ་ལ་བལྟོས་ཏེ་རྗོད་པའི་མིང་ཡིན་པས་འདི་ལ་བྱ་བྱེད་ལས་གསུམ་དང་འདས་མ་འོངས་སོགས་ཀྱི་ཁྱད་པར་སྦྱར་རྒྱུ་ཡོད་ལ། གྲུབ་པ་ནི་རང་གི་ངང་ཤུགས་ཀྱིས་གྲུབ་པའི་མིང་ཡིན་པས་འདི་ལ་དུས་གསུམ་དང་བྱ་བྱེད་སོགས་སྦྱར་རྒྱུ་མེད། ཅེས་གསུངས་པ་ལ་བརྟག་པར་བྱ་བ་འདི་ལྟར།

རང་གི་ངང་ཤུགས་ཀྱིས་གྲུབ་པའི་མིང་ཡིན་ན། ཁྱོད་ལ་དུས་གསུམ་དང་བྱ་བྱེད་སོགས་སྦྱར་རྒྱུ་མེད་པས་ཁྱབ་པར་ཐལ། འདོད་ན། འགྲུབ་ཅེས་པའི་ཡི་གེ་ཆོས་ཅན། ཁྱོད་གྲུབ་ཀྱི་ཟླར་གྱུར་པའི་འགྲུབ་པར་འགྱུར་ཞེས་པས་མ་འོངས་པ་དང་། འགྲུབ་པར་བྱེད་ཅེས་པས་ད་ལྟ་བ་དང་། འགྲུབ་པར་གྱིས་ཤིག་ཅེས་པས་སྐུལ་ཚིག་དང་། གྲུབ་པར་གྱུར་དང་གྲུབ་སོང་ཞེས་རང་ཉིད་འདས་པ་ལ་འཇུག་པའི་ཚུལ་འདི་ཁས་མི་ལེན་པར་ཐལ། དམ་བཅའ་འཐད་པའི་ཕྱིར། འདོད་ན། གྱུར་དང་འགྱུར། འགྲིག་དང་འགྲིགས། ཁྲིད་དང་འཁྲིད། ཐོབ་དང་འཐོབ། བྲལ་དང་འབྲལ། ཤི་བ་དང་འཆི་བ། ལྷུང་བ་དང་ལྟུང་བ་ལ་སོགས་བྱེད་པ་པོ་དངོས་སུ་མེད་པའི་བྱ་ཚིག་མཐའ་ཡས་པ་འདི་དག་ཆོས་ཅན། ཁྱོད་ལ་དུས་གསུམ་དང་བྱ་བྱེད་སོགས་སྦྱར་རྒྱུ་མེད་པར་ཐལ། རང་གི་ངང་ཤུགས་ཀྱིས་གྲུབ་པའི་མིང་ཤ་སྟག་ཡིན་པའི་ཕྱིར། འཁོར་གསུམ། ཁོའི་འདོད་པ་དེ་མིན། གྲུབ་ཅེས་པའི་ཡི་གེ་འདི་ཁོ་ན་ལ་དུས་གསུམ་བྱ་བྱེད་བརྩི་རྒྱུ་མེད་ཅེས་པའི་དོན་ཡིན་ཟེར་ན། དེ་ནི་ཤིན་ཏུ་ནས་ཀྱང་མི་འཐད་དེ། སྒྲུབ་ཅེས་པའི་ཡི་གེ་འདི་ལའང་བསྒྲུབ་དང་བསྒྲུབས་སྒྲུབས་སོགས་ཀྱི་ཟླ་བོ་མེད་པར་སྒྲུབ་གཅིག་པུ་ལ་དུས་གསུམ་བྱ་བྱེད་ཇི་ལྟར་རྩི་ནུས། དེས་ན་རང་ཤུགས་ཀྱིས་གྲུབ་པའི་མིང་དུ་མ་ཞིག་ལ་ལས་ཚིག་དང་དུས་གསུམ་སྦྱར་དགོས་པའི་སྐབས་ཡོད་པ་ཤེས་དགོས་སོ། །ཡང་རྟགས་འཇུག་གི་སྐབས་འདིར་ཤེས་རྒྱུ་གལ་ཆེ་བ་གཅིག་ནི། མ་བཅོས་རང་ཤུགས་ཀྱིས་བོད་སྐད་གདངས་དག་མོ་ལས་ཐོན་པ་ལ། བྱེད་པོ་མེད་པ་དང་ཡོད་པའི་ཁྱད་པར་གྱིས་མཐུན་དང་བསྟུན་ལྟ་བུ་མིང་གཞི་མི་གཅིག་པར་འགྱུར་བ་དང་། འགྲིག་དང་བསྒྲིགས་ལྟ་བུ་མིང་གཞི་མི་འགྱུར་བ་དང་། ཡང་བྱེད་པ་པོ་དངོས་ཡོད་གཞིར་བཞག་གི་སྟེང་ནས་གཞོམ་དང་འཇོམས་ལྟ་བུ་མིང་གཞི་འགྱུར་བ་དང་། ཉུང་དང་བསྙུངས། ཐུང་དང་བསྟུངས། མྱུར་དང་སྨྱུར་ལྟ་བུ་སྐབས་འགར་མིང་གཞི་འགྱུར་ཞིང་སྐབས་འགར་མི་འགྱུར་བ་འདི་དག་གིས་རྒྱ་ཆེར་རིགས་བསྒྲེས་ནས་ཤེས་པར་བྱ་བའི་གནད་དམ་པ་དུ་མ་ཡོད་པ་མཐའ་དག་པར་སུ་ཞིག་གིས་འགོད་ནུས། གང་ལྟར་འདོད་པའི་ཡོན་ཏན་ལ་ཆོག་ཤེས་བསྟེན་དགོས་ཀྱི། ཐོས་པ་ལ་ཆོག་ཤེས་བསྟེན་པར་མི་རིགས་སོ། །

དྲུག་པ། སི་ཏུས་བཀོད་པའི་དཔེར་བརྗོད་གལ་ཆེ་བའི་སྐོར་གྱི་འགྲེལ་བཤད།

རྟགས་འཇུག་གི་དཔེར་བརྗོད་རྣམས་ལས་སི་ཏུ་པཎ་ཆེན་གྱིས་བཀོད་པ་རྣམས་ཕལ་ཆེ་བ་རྣམས་པར་དག་ཅིང་ཅུང་ཟད་གོ་དཀའ་བ་རྣམས་ལ་མཆན་འགྲེལ་གྱིས་གསལ་བར་བྱས་པ་འདིར་དཀྱུས་གཅིག་ཏུ་བཀོད་ན་གཞུང་དོན་སྒྲིབ་པར་འགྱུར་བས་གཤམ་དུ་བཞག་ཡོད་པ་དེར་བལྟ་བར་བྱ།

བདུན་པ། དུས་གསུམ་གྱི་ལས་ཚིག་འདུམ་བདེ་ཕྱིར་སྤྱི་བྱེ་བྲག་ཐོར་བུ་གསུམ་དུ་དབྱེ་བ།

སྐབས་འདིར་བདག་གཞན་དང་། བྱ་བྱེད། དུས་གསུམ་སྐུལ་ཚིག་དང་བཅས་པར་འཇུག་པའི་དཔེར་བརྗོད་ནི་འགྲེལ་བྱེད་སྔ་མ་ཚོས་མང་བོ་བཞག་ཡོད་པ་དང་། དེ་ལ་ཡང་མཁས་པ་སོ་སོའི་བཞེད་པ་མི་མཐུན་པ་དུ་མ་ཡོད་པ་རྣམས་འདིར་ཞིབ་ཏུ་བཤད་ན་ཚིག་ཚོགས་མང་བར་འགྱུར་བའི་ཕྱིར་ན་མ་བཀོད་ལ། ཁམས་ཀྱི་མཁས་པ་བླ་མ་ནོར་བུ་བསྟན་འཛིན་གྱིས་དུས་གསུམ་ལ་སྤྱི་དང་བྱེ་བྲག་ཐོར་བུའི་རིགས་གསུམ་དུ་ཕྱེ་བ་དེ་ཧ་ཅང་བློ་ལ་འཛིན་བདེ་བའི་རྐྱེན་གྱིས་བདག་གིས་སྔོན་ཆད་བརྩམས་པའི་དག་ཡིག་ཐོན་མིའི་དགོངས་རྒྱན་གྱི་ལྷན་ཐབས་མཛེས་པའི་རྒྱན་ལས་སྡོམ་དུ་བསྡུས་པ་འདི་ལྟར།

དེ་ཡང་བརྡ་སྤྲོད་རྟགས་ཀྱི་འཇུག་པ་ལས། །

ཕོ་ནི་འདས་དང་ཞེས་སོགས་ཚིགས་བཅད་ཀྱིས། །

དངོས་བསྟན་དུས་གསུམ་སྤྱི་དང་བྱེ་བྲག་གཉིས། །

ཤུགས་ལ་ཐོར་བུའི་སྡེ་ཚན་བསྟན་ཅེས་གྲགས། །

དང་པོ་སྤྱི་ནི་བྱ་ཚིག (གདགས་དགག་ལྟ་བུ) མ་ནིང་དང་། །

བྱེད་པ (འདོགས་ལྟ་བུ) མོས་འཕུལ་བརྗོད་བདེར (གཏོང་ལྟ་བུ) མ་ནིང་སྲིད། །

པ་སྡེ་ལས་གཞན་འདས་པར (བཏགས་ལྟ་བུ) ཕོས་འཕུལ་ཞིང་། །

མགོ་ཅན་མེད་ངེས་སྒྲ་གདངས་འགྱུར་བའོ། །

གཉིས་པ་བྱེ་བྲག་བྱ་འདས (བསྲུང་བསྲུངས)ཕོས་འཕུལ་བ། །

བྱེད་པར (གདལ་དགར་ལྟ་བུ) མ་ནིང (འགོམ་ལྟ་བུ) མོས་འཕུལ (སྲུང་ལྟ་བུ) འཕུལ་མེད་བཞི། །

འཕུལ་ཅན་ལ་བལྟོས་མགོ་ཅན་མང་བའི་སྡེ། །

འདས་སྐུལ་གཉིས་ལ (བསྒྲུབས་སྒྲུབས) ཡང་འཇུག་ཐོབ་ངེས་པའོ། །

ཐོར་བུའི་རིགས་ནི་ངེས་མེད་སྣ་ཚོགས་ཅན། །

དབྱེ་བ་བཞི་སྟེ (དྲང་ལྟ་བུ) བྱེ་བྲག་ཕྱོགས་མཐུན་དང་། །

(བརྩད་ལྟ་བུ) ད་མཐའ་ཅན་དང (བསྐུ་བསྐུས་ལྟ་བུ) འ་ས་གཉིས་བསྲེས་ཏེ། །

(གཏད་གཏོད་གཏད་གཏོད་ལྟ་བུ་ནི་རིམ་བཞིན)

བྱ་བྱེད་འདས་སྐུལ་ཕལ་ཆེར་སྒྲ་མཐུན་པའོ། །

ཞེས་པ་འདི་ནི་དུས་གསུམ་སྤྱི་དང་བྱེ་བྲག་ཐོར་བུ་གསུམ་གྱི་འཇོག་བྱེད་དེ། འདི་ཇི་བཞིན་བློ་ལ་བྱང་ཚེ་རྟགས་འཇུག་གི་དོན་ལ་བློ་གྲོས་ཀྱི་སྒོ་མོ་གསར་བ་ཞིག་འབྱེད་ངེས་པ་ཡིན་ནོ། །

བརྒྱད་པ། ཨེ་ཁྱབ་སུམ་ཅུའི་དྲི་བའི་སྒོ་ནས་ལས་ཚིག་གི་དོན་ལ་རིག་པའི་རྩལ་སྦྱོང་བ།

ཀ སྔོན་འཇུག་གི་ཕོ་ཡིག་ཐོབ་པའི་ལས་ཚིག་ཡིན་ན་དུས་འདས་པ་ཁོ་ན་སྟོན་པས་ཨེ་ཁྱབ།

ཁ། སྔོན་འཇུག་བ་ཡིག་ཐོབ་པའི་བྱ་བྱེད་ཀྱི་ལས་ཚིག་གང་རུང་ཡིན་ན་བྱ་ཚིག་ཁོ་ནས་ཨེ་ཁྱབ།

ག སྔོན་འཇུག་མ་ནིང་གཉིས་ཐོབ་པའི་ལས་ཚིག་གི་དུས་སྟོན་བྱེད་ཡིན་ན་ད་ལྟ་བ་ཁོ་ནས་ཨེ་ཁྱབ།

ང་། སྔོན་འཇུག་འ་ཡིག་ཐོབ་པའི་ལས་ཚིག་ཡིན་ན་གཞན་ལ་སྦྱོར་བའི་བྱ་ཚིག་ལ་མི་འཇུག་པས་ཨེ་ཁྱབ།

ཅ། སྔོན་འཇུག་མོ་ཡིག་ཐོབ་པའི་དུས་གསུམ་སྟོན་བྱེད་ཀྱི་ལས་ཚིག་ཡིན་ན་མ་འོངས་པ་ཁོ་ནས་ཨེ་ཁྱབ།

ཆ། མགོ་ཅན་གྱི་འདས་ཚིག་ཡིན་ན་ཁྱོད་ལ་སྔོན་འཇུག་ངེས་ཅན་དུ་ཡོད་པས་ཨེ་ཁྱབ།

ཇ། སྔོན་འཇུག་ཕོ་ཡིག་ཐོབ་རུང་བའི་བྱ་ཚིག་མ་འོངས་པ་སྟོན་བྱེད་ཡིན་ན་ཁྱོད་ཀྱི་སྔོན་འཇུག་བ་ཡིག་ཡིན་པས་ཨེ་ཁྱབ།

ཉ། སྔོན་འཇུག་མ་ནིང་གཉིས་གང་རུང་གི་ལས་ཚིག་ཅན་ཡིན་ན་ཁྱོད་ཀྱི་འདས་ཚིག་གི་སྔོན་འཇུག་བ་ཡིག་ཡིན་པས་ཨེ་ཁྱབ།

ཏ། མགོ་འདོགས་མེད་པའི་མིང་གཞིའི་འདས་ཚིག་ག་ང་བ་མ་གང་རུང་རྗེས་འཇུག་ཡིན་ན་ཁྱོད་ལ་སའི་ཡང་འཇུག་ཐོབ་པས་ཨེ་ཁྱབ།

ཐ། ན་ར་ལའི་རྗེས་འཇུག་ཅན་གྱི་ཡི་གེ་ཡིན་ན་ཁྱོད་ལ་ད་དྲག་ཐོབ་པས་ཨེ་ཁྱབ།

ད། ད་དྲག་ཅན་གྱི་ཡི་གེ་ཡིན་ན་ཁྱོད་འདས་ཚིག་དང་སྐུལ་ཚིག་གང་རུང་ཡིན་པས་ཨེ་ཁྱབ།

ན། ལས་ཚིག་སྟོན་པའི་མིང་གཞི་ཡིན་ན་ཁྱོད་ཀྱི་ཡི་གེ་རང་སྡེ་ལས་གཞན་དུ་མི་འགྱུར་བས་ཨེ་ཁྱབ།

པ། གཟུགས་མི་འགྱུར་བའི་ལས་ཚིག་ཡིན་ན་ཁྱོད་ཀྱི་ཁ་གཏད་གཟུགས་འགྱུར་གྱི་ལས་ཚིག་ཡོད་པས་ཨེ་ཁྱབ།

ཕ། ཞ་སྡེའི་གཟུགས་འགྱུར་གྱི་ལས་ཚིག་ཡིན་ན་ཁྱོད་ཀྱི་དུས་གསུམ་གའི་མིང་གཞི་མི་འགྱུར་བས་ཨེ་ཁྱབ།

བ། སའི་ཡང་འཇུག་ཅན་ཡིན་ན་ད་ལྟ་བ་དང་འདས་ཚིག་དང་སྐུལ་ཚིག་གསུམ་གང་རུང་སྟོན་པས་ཨེ་ཁྱབ།

མ། ལས་ཚིག་སྟོན་པའི་མིང་གཞི་ཡིན་ན་ཁྱོད་ཀྱི་ཡི་གེ་མི་འདྲ་བ་གཉིས་ལས་ལྷག་མི་འགྱུར་བས་ཨེ་ཁྱབ།

ཙ། མགོ་འདོགས་མེད་པའི་མིང་གཞིའི་འདས་ཚིག་ག་ང་བ་མ་གང་རུང་གི་རྗེས་འཇུག་ཅན་ཡིན་ན་ཁྱོད་ལ་སའི་ཡང་འཇུག་མི་འཐོབ་པས་ཨེ་ཁྱབ། །

ཚ། སྔོན་འཇུག་མ་ནིང་གཉིས་གང་རུང་གི་ལས་ཚིག་ཅན་ཡིན་ན་ཁྱོད་ཀྱི་འདས་ཚིག་གི་སྔོན་འཇུག་བ་ཡིག་མ་ཡིན་པས་ཨེ་ཁྱབ།

ཛ། ལས་ཚིག་སྟོན་པའི་མིང་གཞི་ཡིན་ན་ཁྱོད་ཀྱི་ཡི་གེ་ལ་མི་འདྲ་བ་བཞི་མི་འཐོབ་པས་ཨེ་ཁྱབ།

ཝ། གཟུགས་མི་འགྱུར་བའི་ལས་ཚིག་ཡིན་ན་ཁྱོད་ཀྱི་ཁ་གཏད་གཟུགས་མི་འགྱུར་གྱི་ལས་ཚིག་མེད་པས་ཨེ་ཁྱབ།

ཞ། སྔོན་འཇུག་ཕོ་ཡིག་ཐོབ་རུང་བའི་བྱ་ཚིག་མ་འོངས་པ་སྟོན་བྱེད་ཡིན་ན་ཁྱོད་ཀྱི་སྔོན་འཇུག་བ་ཡིག་མ་ཡིན་པས་ཨེ་ཁྱབ།

ཟ། དུས་གསུམ་སྟོན་པའི་གཟུགས་འགྱུར་གྱི་ལས་ཚིག་ཅན་ཡིན་ན་ཁྱོད་ཀྱི་མིང་གཞིའི་ཡི་གེ་འགྱུར་བས་ཨེ་ཁྱབ།

འ། མིང་རྐྱང་གི་ཡི་གེ་ཡིན་ན་ཁྱོད་ལ་ལས་ཚིག་གི་ཤན་མི་འཇུག་པས་ཨེ་ཁྱབ།

ཡ། མིང་རྐྱང་གི་ཡི་གེ་ལས་ཚིག་གི་ཤན་ཞུགས་པ་ཅན་ཡིན་ན་ཁྱོད་ལ་བྱེད་ཚིག་གི་མིང་མི་འདོགས་པས་ཨེ་ཁྱབ།

ར། ལས་ཚིག་གི་ཤན་ཞུགས་པའི་མིང་ཚིག་ཡིན་ན་ཁྱོད་ལ་འདས་ཚིག་མི་སྦྱོར་བས་ཨེ་ཁྱབ།

ལ། དུས་གསུམ་སྟོན་པའི་གཟུགས་འགྱུར་གྱི་ལས་ཚིག་ཅན་ཡིན་ན་ཁྱོད་ཀྱི་མིང་གཞིའི་ཡི་གེ་མི་འགྱུར་བས་ཨེ་ཁྱབ།

ཤ མགོ་ཅན་དུ་གྱུར་པའི་འདས་ཚིག་ཡིན་ན་ཁྱོད་ཀྱི་འཕུལ་ཡིག་བ་ཡིག་ཡིན་པས་ཨེ་ཁྱབ།

ས། མིང་གཞི་བརྩེགས་མའི་འདས་ཚིག་ག་ང་བ་མ་གང་རུང་གི་རྗེས་འཇུག་ཅན་ཡིན་ན་ཁྱོད་ལ་སའི་ཡང་འཇུག་ཐོབ་པས་ཨེ་ཁྱབ།

ཧ། ན་ར་ལའི་རྗེས་འཇུག་ཅན་གྱི་འདས་ཚིག་དང་སྐུལ་ཚིག་གང་རུང་ཡིན་ན་ཁྱོད་ལ་ཡང་འཇུག་ཡོད་པས་ཨེ་ཁྱབ།

ཨ། ཞ་སྡེའི་གཟུགས་འགྱུར་གྱི་ལས་ཚིག་ཡིན་ན་ཁྱོད་ཀྱི་དུས་གསུམ་གའི་མིང་གཞི་འགྱུར་བས་ཨེ་ཁྱབ།

དེ་ལྟར་ཨེ་ཁྱབ་ཀ་ཁ་སུམ་ཅུའི་དྲི་བ་འདི་ནི་རྟགས་འཇུག་གི་དཀའ་གནད་ཐད་རིག་པ་བྱང་ཞིང་མཉེན་ལ་འབེབས་པའི་ཐབས་ཟབ་མོ་ཞིག་སྟེ། འདིར་ཁྱབ་པ་བཞི་དང་། མ་ཁྱབ་པ་ཉེར་དྲུག་ཡོད་པ་ལས་ཁྱབ་ན་ཇི་ལྟར་ཁྱབ་པའི་རྒྱུ་མཚན་འགོད་པ་དང་། མ་ཁྱབ་ན་མ་ཁྱབ་པའི་སྐྱོན་འཇོག་རྒྱུ་ནི་ཚུལ་འདིར་སྐོམ་པ་ཆུ་འདོད་དང་ལྡན་པའི་དོན་གཉེར་ཅན་རྣམས་ཀྱི་ལས་སྐལ་དུ་བཞག་ཡོད་དོ། །

ཞར་ལ་མུ་བཞིའི་སྒོ་ནས་རིག་པའི་རྩལ་སྦྱོང་བ།

༡༽ སྔོན་འཇུག་ལྔ་བོ་གང་རུང་དང་ཡང་འཇུག་གཉིས་པོ་གང་རུང་ལ་མུ་བཞི།

༢༽ཀ་སྡེའི་མགོ་ཅན་གྱི་ལས་ཚིག་དང་གཟུགས་འགྱུར་གྱི་ལས་ཚིག་གཉིས་ལ་མུ་བཞི།

༣༽ ཅ་སྡེའི་མགོ་ཅན་གྱི་ལས་ཚིག་དང་བྱ་བྱེད་ཐ་མི་དད་པའི་ལས་ཚིག་གཉིས་ལ་མུ་བཞི།

༤༽པ་སྡེའི་འདོགས་ཅན་གྱི་ལས་ཚིག་དང་དུས་གསུམ་གར་འཇུག་པའི་ལས་ཚིག་གཉིས་ལ་མུ་བཞི།

༥༽མོ་ཡིག་ཕུལ་ཅན་གྱི་ལས་ཚིག་དང་འདས་ཚིག་ལ་འཇུག་པའི་ལས་ཚིག་གཉིས་ལ་མུ་བཞི།

༦༽ག་ཡིག་གི་མཐའ་རྟེན་ཅན་དང་དུས་གསུམ་གར་འཇུག་པའི་ལས་ཚིག་གཉིས་ལ་མུ་བཞི།

༧ ༽ཞ་སྡེའི་མིང་གཞིར་གྱུར་པའི་ལས་ཚིག་དང་ཞ་སྡེར་རག་ལས་པའི་འདོགས་ཅན་གྱི་ལས་ཚིག་གཉིས་ལ་མུ་བཞི།

གངས་ཅན་ཁ་སྐད་གདངས་ལྟར་རབ་བཀྲལ་བ། །

འདས་དང་ད་ལྟ་སླད་མ་བགྲང་ཡས་ངག །

རྣམ་དག་ཐ་སྙད་པདྨར་སྦྲང་ཆགས་པས། །

མཐའ་ཀླས་སྐལ་བཟང་དག་ལ་ལྷག་པར་ཕན། །

ཞེས་བྱ་བ་ནི་དབྱངས་ཨ་གཅིག་པུར་ངེས་པའི་ཚིགས་བཅད་བྱ་དཀའ་བའི་སྙན་ངག་གི་སྒོ་ན་དཎྜིའི་གྲེ་འགྱུར་མཚོན་པར་བྱེད་པའི་ངལ་གསོའི་བར་སྐབས་ཀྱི་ཚིགས་སུ་བཅད་པའོ། །

དགུ་བ། རྗེས་འཇུག་གི་རྟགས་ཀྱི་འཇུག་པ།

༡ རྗེས་འཇུག་གི་རྟགས་ཀྱི་དབྱེ་བ།

རྗེས་འཇུག་ཡི་གེ་བཅུ་པོ་ལ། །

ཕོ་མོ་མ་ནིང་གསུམ་དུ་དབྱེ། །

ཕོ་ལ་སྐྱེས་བུ་རབ་འབྲིང་གསུམ། །

མོ་ལ་མོ་དང་ཤིན་ཏུ་མོ། །

མ་ནིང་འགྱུར་དང་མཚན་གཉིས་དང་། །

མཚན་མེད་དག་དང་གསུམ་དུ་འདོད། །

ཀ དངོས་ཀྱི་དོན།

ཐོན་མིའི་བརྩམས་ཆོས་ལས་ཕལ་ཆེར་ནུབ་པའི་དབང་གིས་རྗེས་འཇུག་གི་རྟགས་ཀྱི་དབྱེ་ཚུལ་ལ་མཁས་པ་རྣམས་ཀྱི་བཞེད་པ་ཆེས་ཆེར་མི་མཐུན་པས་ན་བཞེད་སྲོལ་དེ་དག་གི་དགོངས་པ་གཅིག་ཏུ་སྒྲིལ་ཐབས་མེད་དོ། །

དེའི་ཕྱིར་རེ་ཞིག་སི་ཏུ་པཎ་ཆེན་གྱིས་བཀྲལ་བ་ཉིད་རང་ལུགས་ཀྱི་རྩ་བར་བཟུང་ན་དགེ་མཚན་ཆེ་བར་མཐོང་བས་འདི་ལྟར།

རྗེས་འཇུག་གི་ཡི་གེ་ག་ང་ད་ན་བ་མ་འ་ར་ལ་ས་སྟེ་བཅུ་བོ་དེ་རྣམས་ལ། ཕོ་ཡིག་ག་ད་བ་ས་བཞི་དང་། མོ་ཡིག་ང་མ་འ་གསུམ་དང་། མ་ནིང་ན་ར་ལ་གསུམ་སྟེ་རྟགས་གསུམ་དུ་དབྱེའོ། །དེ་ལ་ནང་གསེས་ཀྱིས་ཕྱེ་ན་བརྒྱད་དུ་འགྱུར་ཏེ། ཕོ་ཡིག་བཞི་ལ་དཀྲིགས་ལྟ་བུ་ག་མཐའ་སའི་ཡང་འཇུག་ཅན་རྗེས་འཇུག་ནང་ཕྲད་སྒྲ་དྲག་པའི་དྲག་པ་སྐྱེས་བུ་རབ་དང་། སྟོབས་ལྟ་བུ་བ་མཐའ་སའི་ཡང་འཇུག་ཅན་སྒྲ་དྲག་པའི་འབྲིང་སྐྱེས་བུ་འབྲིང་དང་། རྟག་བཀབ་ལྟ་བུ་ག་བའི་རྗེས་སུ་ཡང་འཇུག་མེད་པ་དང་། བཅད། ཅེས་ལྟ་བུ་ཡང་འཇུག་མེད་པར་མ་ཟད་ད་སའི་རྗེས་འཇུག་ཅན་སྒྲ་དྲག་པའི་ཞན་པ་སྐྱེས་བུ་ཐ་མ་སྟེ་གསུམ་དང་། མོ་ཡིག་གསུམ་ལ་གངས། ཉམས་ལྟ་བུ་སའི་ཡང་འཇུག་ཅན་སྒྲ་ཞན་པའི་དྲག་པ་མོ་ཙམ་དང་། གང་། སྙམ། མཁའ་ལྟ་བུ་ང་མའི་མཐར་ཡང་འཇུག་མེད་པ་དང་འ་མཐའ་ཅན་ནི་སྒྲ་ཤིན་ཏུ་ཞན་པ་སྟེན་ཞན་པའི་ཞན་པ་ཤིན་ཏུ་མོ་སྟེ་གཉིས་དང་། མ་ནིང་གསུམ་ལ། བཙན། བསྟནད་ལྟ་བུ་མིང་གཞིའི་ཕོ་ཡིག་གི་མཐར་དའི་ཡང་འཇུག་ཡོད་མེད་གཉིས་ཀ་དང་། འཇལ་ལྟ་བུ་མིང་གཞིའི་མོ་ཡིག་གི་མཐར་ཡང་འཇུག་མེད་པ་ཁོ་ན་སྟེ་གཉིས་ནི་སྒྲ་བར་མའི་དྲག་པ་འགྱུར་བ་མ་ནིང་དང་། འཛིནད་ལྟ་བུ་མིང་གཞིའི་མོ་ཡིག་གི་མཐར་ཡང་འཇུག་ཡོད་པ་སྒྲ་བར་མ་ལ་དྲག་ཞན་གཉིས་ཀའི་ཆ་དང་ལྡན་པ་མཚན་གཉིས་མ་ནིང་དང་། མཁན། ཐརད་ལྟ་བུ་མིང་གཞིའི་མ་ནིང་གི་མཐར་ཡང་འཇུག་ཡོད་མེད་གཉིས་ནི་སྒྲ་བར་མ་ཙམ་ལས་དྲག་ཞན་གང་དུའང་མི་འགྱུར་བ་མཚན་མེད་མ་ནིང་སྟེ་གསུམ་དུ་དབྱེ་བར་འདོད་དོ། །ཞེས་པ་ནི་སི་ཏུའི་བཞེད་པ་ཐུན་མོང་མ་ཡིན་པའོ། །

ཡང་། སི་ཏུ་ལྟར་ན་རྗེས་འཇུག་ལ་རྟགས་གསུམ་དུ་དབྱེ་བ་ནི་རྗེས་འཇུག་རྣམས་མིང་གཞིའི་ཡི་གེ་གང་ལ་ཞུགས་པ་ལས་བརྗོད་པའི་སྒྲ་དྲག་ཞན་བར་མར་འགྱུར་བའི་དབང་གིས་དེ་ལྟར་འཇོག་གོ །དེ་ཡིན་པའི་ཤེས་བྱེད་ནི། རྩ་བར།

ཕོ་གསུམ་མོ་གཉིས་མ་ནིང་གསུམ། །

དྲག་ཞན་བར་མ་གསུམ་དུ་འཇུག །

ཅེས་པས་གྲུབ་བོ། །ཞེས་འདོད་དོ། །དེའི་ཕྱིར་སྐབས་འདིའི་སྤྱི་དང་བྱེ་བྲག་གི་རྟགས་ཀྱི་ངོས་འཛིན་སྒྲའི་འཇུག་ཚུལ་གྱི་སྒོ་ནས་འཇོག་དགོས་པ་དང་། མིང་མཐའ་དང་རྣམ་དབྱེ་འདྲེན་ཚུལ་གྱི་སྒོ་ནས་འཇོག་མི་རུང་བ་དང་། སྔོན་འཇུག་བཞིན་དུ་འདས་དང་གཞན་བསྒྲུབ་སོགས་ཀྱི་དོན་སྟོན་ཚུལ་གྱི་སྒོ་ནས་ཀྱང་འཇོག་མི་རུང་ཞེས་དགག་གཞག་རྒྱ་ཆེར་བྱས་པ་རྣམས་ཕལ་ཆེར་དོན་ལ་གནས་པས་དེ་ལྟར་དུ་གཟུང་ངོ་། །

འདོད་པ་འདི་དང་མི་འདྲ་བ་རྣམས་ཨ་ལ་ཤའི་སུམ་རྟགས་འགྲེལ་བ་སོགས་སུ་རེའུ་མིག་བཀོད་པ་ལྟར་ཤེས་པར་བྱ་ཡི། འདིར་མཐའ་དག་པར་བཀོད་ན་མང་བར་འགྱུར་རོ། །

ཁ། མཐའ་དཔྱད་པ།

གོང་དུ་བཤད་པ་ལྟར་སྒྲ་གདངས་ཀྱི་སྒོ་ནས་འཇོག་ཚུལ་གཞན་རྣམས་སི་ཏུས་གང་གསུངས་ལེགས་བཤད་དུ་སྣང་ལ། འོན་ཀྱང་རྗེས་འཇུག་བ་ལ་ས་ཡིག་ཞུགས་པ་ནི་སྒྲ་དྲག་པའི་འབྲིང་དུ་འགྱུར་བས་སྐྱེས་བུ་འབྲིང་བོའོ། །ཞེས་པ་ལ་དཔྱད་པར་བྱ་བ་འདི་ཡོད་དེ། ག་དང་བ་གཉིས་རྗེས་འཇུག་གི་ཕོ་ཡིག་ཡིན་པ་ལ་ཁྱད་པར་ཅུང་ཟད་ཀྱང་མེད་པ་དང་། མ་ནིང་གསུམ་གྱི་ཐད་མ་གཏོགས་སྐབས་འདིར་མིང་གཞི་མི་འདྲ་བའི་ཁྱད་བཏོད་དགོས་པ་ཡང་བཤད་མེད་པས་ན་དེ་གཉིས་ལ་ཡང་འཇུག་ས་སྦྱར་བས་རྗེས་འཇུག་ནང་ཕྲད་སྟོབས་ལས་ཅིག་ཤོས་སྐྱེས་བུ་རབ་ཡིན་པ་དང་། ཅིག་ཤོས་སྐྱེས་བུ་འབྲིང་ཡིན་དགོས་པའི་གནད་འགག་དེ་སི་ཏུས་མ་བསྟན་འདུག་གོ །

དེ་བཞིན་དུ་རྗེས་འཇུག་ནང་ཕྲད་སྟོབས་ལས་ཅིག་ཤོས་སྒྲ་དྲག་པའི་དྲག་པར་འགྱུར་བ་དང་། ཅིག་ཤོས་སྒྲ་དྲག་པའི་འབྲིང་དུ་འགྱུར་དགོས་པའི་གནད་ཀྱི་ཁྱད་པར་ཡང་མ་བསྟན་པས་སྐབས་དོན་ཡོངས་སུ་མ་རྫོགས་པའི་སྐྱོན་ཞིག་ཡོད་སྙམ་མོ། །

༢ རྗེས་འཇུག་གི་རྟགས་ཀྱི་འཇུག་ཚུལ།

དེ་ཡང་བྱེད་པ་བཞི་བྱེད་དེ། །

གང་ལ་འཇུག་བྱེད་གང་གིས་བྱེད། །

ཇི་ལྟར་འཇུག་བྱེད་ཅི་ཕྱིར་བྱེད། །

གང་ལ་ཡི་གེ་ཐམས་ཅད་ལ། །

གང་གིས་བཅུ་པོ་དེ་དག་གིས། །

ཀ དངོས་ཀྱི་དོན།

དེ་ཡང་རྗེས་འཇུག་ཕོ་མོ་མ་ནིང་གསུམ་པོ་རེ་རེ་ལའང་བྱེད་པ་བཞི་བཞིའི་སྒོ་ནས་འཇུག་ཚུལ་ཤེས་པར་བྱ་སྟེ། འཇུག་ཡུལ་ཡི་གེ་གང་ལ་འཇུག་པར་བྱེད་པ་དང་། འཇུག་པ་པོ་གང་གིས་འཇུག་པར་བྱེད་པ་དང་། ཚུལ་ཇི་ལྟར་འཇུག་པར་བྱེད་པ་དང་། དགོས་པ་ཅིའི་ཕྱིར་འཇུག་པར་བྱེད་པ་རྣམས་ལས། གང་ལ་འཇུག་ན་ཀ་ནས་ཨའི་བར་གྱི་མིང་གཞིའི་ཡི་གེ་ཐམས་ཅད་ལ་བྱེ་བྲག་མེད་པར་འཇུག་གོ །དེ་དག་ལ་རྗེས་འཇུག་གང་ཞིག་གིས་འཇུག་ན་སྔར་བཤད་པའི་རྗེས་འཇུག་ཡི་གེ་བཅུ་བོ་རྣམས་ཀྱིས་འཇུག་པར་བྱེད་དོ། །

དེ་ཡང་གཞུང་འདིའི་དངོས་བསྟན་ལྟར་ན། ཀག ཀང་། ཀད། ཀན། ཀབ། ཀམ། ཀའ། ཀར། ཀལ། ཀས། ཞེས་པ་ནས། ཨག ཨང་། ཨད། ཨན། ཨབ། ཨམ། ཨའ། ཨར། ཨལ། ཨས། ཞེས་གསལ་བྱེད་སུམ་ཅུ་བོ་རེ་རེ་ལ་རྗེས་འཇུག་གི་ཡི་གེ་བཅུ་ག་འཇུག་པར་བསྟན་ན་ཡང་། དེ་དག་གིས་དོན་ཅི་སྟོན་ལ་དཔྱད་པའི་དབང་དུ་བཏང་ན། གང་། གད། གབ། གར་སོགས་དང་། ཕག ཕང་། ཕན། ཕམ་ལྟ་བུ་རྣམས་ནི་དོན་དེ་དང་དེ་ལ་དྲང་ཐད་དུ་འཇུག་པ་ལས། ཝག ཝད། ཝན་ལྟ་བུ་ནི་དོན་འདི་ལ་འཇུག་ཅེས་བསྟན་དུ་མེད་པར་མ་ཟད། དག་ཡིག་ཁུངས་མ་རྣམས་སུའང་མཐོང་རྒྱུ་མེད་དོ། །

འོ་ན་རྟགས་འཇུག་གི་གཞུང་དུ།

གང་ལ་ཡི་གེ་ཐམས་ཅད་ལ། །

གང་གིས་བཅུ་བོ་དེ་དག་གིས། །

ཞེས་དམིགས་ཀྱིས་མ་བཀར་བར་སྤྱི་ཁྱབ་ཏུ་གསུངས་པའི་དགོས་པ་དེ་གང་ཡིན་ཞེ་ན། དེ་ནི་གསལ་བྱེད་སུམ་ཅུ་བོ་ལ་རྗེས་འཇུག་བཅུ་ག་ཁྱད་པར་མེད་པར་འཇུག་ཏུ་རུང་བར་བསྟན་པ་དང་གཅིག གལ་ཏེ་རང་གི་སྐད་དང་མཐུན་པའི་མིང་བརྡ་གསར་བ་བཟོ་དགོས་པའི་གལ་ལ་ཐུག་ཚེ་དེ་དག་ལས་གང་འོས་ཤིག་བཀོལ་ཆོག་པའི་དམིགས་བསལ་ཡོད་པ་དང་གཉིས་ཀྱི་སྒོ་ནས་ཤེས་པར་བྱའོ། །དཔེར་ན་རྗེ་ཙོང་ཁ་བའི་གསུང་ཐོར་བུའི་གྲས་ན་འོ་བརྒྱལ་ལ་ཝོ་བརྒྱལ་ཞེས་བྱ་དཀའ་བའི་ཀ་རྩོམ་འབྲི་གནང་མཛད་ཡོད་པ་བཞིན་ནོ། །

ཁ། མཐའ་དཔྱད་པ།

(Hགསེར་ཏོག་འགྲེལ་བ)ར། (Gམིང་གཞི་གང་ལ་རྗེས་འཇུག་གང་གིས་འཇུག་པ་བཤད་སྐབས་སུ། ཡི་གེ་གང་ལ་འཇུག་པའི་ཚུལ་གཅིག་དང་། མི་འཇུག་པའི་ཚུལ་གཉིས་ཡོད་མོད། འཇུག་པ་ཡིག་ཚོགས་མང་བའི་ཕྱིར་མི་འཇུག་པའི་སྒོ་ནས་མདོ་ཙམ་བཤད་ཅེས་པའི་ནང་ན། རྐྱག ལྡང་། དབད། དབྲད། སྔན། དཀྲབ། ཛམ། སྦམ། བལྟམ། ལར། གདར་རྣམས་ཀྱང་བཀའ་བསྟན་གྱི་གཞུང་ཆེ་ཆུང་རྣམས་སུ་ཡིག་གཟུགས་ཙམ་ཡང་མི་སྣང་།) ཞེས་བཤད་པ་མི་འཐད་དེ། ཕྱི་སའི་རྐྱག་པ། མལ་ནས་ལྡང་། བཤེས་སྤྲིངས་ལས་དབད་པ་དང་དབྲད་པ་གཉིས་ཀ་འབྱུང་སྟེ་ཁྱིའི་སྡེར་མོས་དབྲད་པ། སྔོན་ཆད་དམ་སྔན་ཆད་གདམ་ང་ཅན། འཁྲབ་མའི་ནང་དུ་ནས་དཀྲབ་པ། ཛམ་གླིང་ལ་འས་འཕུལ་ཡོད་མེད་གཉིས་ཀ་རུང་བ། གཏོས་ཆེ་བ་ལ་སྦམ་མཐོ་བ། མ་འོངས་པའི་བལྟམ་འགྱུར། ལར་ནི་སྤྱིར་ཞེས་པ་དང་འཇུག་པ་མཚུངས་པ། ཐུད་ཀྱི་གདར་དང་མར་གྱི་གདར། ཞེས་པ་རྣམས་བཀའ་བསྟན་ཕར་ཟད་ཡོངས་གྲགས་ཀྱི་དག་ཡིག་རྣམས་སུའང་ཡོད་པས་ན་ཐུགས་མཉམ་མ་བཞག་པའི་གསུང་དུ་གོར་མ་ཆག་གོ །

ཡང་། དེས་ཞེས་པ་རྣམ་དབྱེ་སྦྱར་བའི་བྱེད་ཚིག་ལས་མིང་དུ་མ་གྲུབ་ཅེས་པ་དང་། བལྟམས་ཞེས་ཡང་འཇུག་ཅན་ལས་བལྟམ་ཞེས་པ་མེད་ཚུལ་འདྲ་བ་ཞིག་བཤད་པ་ལ། བཟང་པོ་སྤྱོད་པའི་མདོ་ལས། དེས་ཤིང་ཕ་རོལ་ཕྱིན་ལ་རབ་བརྩོན་ཏེ། །དང་། བསྟོད་སྤྲིན་རྒྱ་མཚོ་ལས། ལ་ལར་བལྟམ་ཞིང་ཞིང་གཞན་དུ་ཡང་། ཞེས་སྒྲ་རྒྱན་སྦྱར་བའི་ལུང་གཉིས་ཀྱིས་གཤགས། དེས་པ་ནི་ཞི་དུལ་གྱི་དོན་ནོ། །

བཅུ་བ། ཇི་ལྟར་འཇུག་པ་ལས་སྒྲའི་འཇུག་ཚུལ།

ཇི་ལྟར་རྣམ་པ་གཉིས་ཡིན་ཏེ། །

སྒྲ་ཡི་འཇུག་ཚུལ་དོན་གྱི་ཚུལ། །

ཕོ་གསུམ་མོ་གཉིས་མ་ནིང་གསུམ། །

དྲག་ཞན་བར་མ་གསུམ་དུ་འཇུག །

དྲག་པ་གསུམ་ཉིད་ནང་ཕྲད་དམ། །

གལ་ཏེ་ཞན་པ་ནང་ཕྲད་ན། །

དེ་ལའང་ནང་གི་ཆ་ཤས་ཀྱིས། །

དེ་ཡང་དྲག་ཞན་གཉིས་སུ་དབྱེ། །

མ་ནིང་གསུམ་དུ་གང་གཏོགས་པ། །

དྲག་དང་ཕྲད་ན་དྲག་པར་འགྱུར། །

ཞན་དང་ཕྲད་ན་ཞན་པར་འགྱུར། །

གཉིས་ཀ་དག་དང་ཕྲད་གྱུར་ན། །

དེ་ནི་གཉིས་ཀ་ཅན་དུ་འགྱུར། །

གཉིས་ཀ་དག་དང་མ་ཕྲད་ན། །

གང་དུ་ཡང་ནི་མི་འགྱུར་རོ། །

དེས་ན་འགྱུར་དང་མཚན་གཉིས་དང་། །

མཚན་མེད་དག་དང་གསུམ་དུ་འདོད། །

དེ་ནི་སྒྲ་ཡི་འཇུག་ཚུལ་ལོ། །

ཀ དངོས་ཀྱི་དོན།

རྗེས་འཇུག་ཞུགས་ཚུལ་གྱི་དབང་གིས་སྒྲ་དྲག་ཞན་དུ་འགྱུར་བ་ནི་སྒྲའི་འཇུག་ཚུལ་དང་། དེ་ལྟར་ཞུགས་པས་དོན་ཅི་ཞིག་སྟོན་པ་ནི་དོན་གྱི་འཇུག་ཚུལ་ཞེས་བྱའོ། །རྗེས་འཇུག་གི་ཡི་གེ་བཅུ་ལས་ཕོ་སྐྱེས་བུ་རབ་འབྲིང་ཐ་གསུམ་མིང་གཞིའི་ཡི་གེ་གང་ལ་ཞུགས་ཀྱང་བརྗོད་པའི་སྒྲ་གདངས་དྲག་པར་དང་། མོ་ཙམ་དང་ཤིན་ཏུ་མོ་གཉིས་ལ་ཞུགས་ན་ཞན་པར་དང་། འགྱུར་བ་མཚན་གཉིས་མཚན་མེད་མ་ནིང་གསུམ་ལ་ཞུགས་ན་བར་མ་སྟེ་རན་པར་འཇུག་པ་ཡིན་ནོ། །

ནང་གསེས་ཀྱི་དབྱེ་བས་སྒྲའི་འཇུག་ཚུལ་མི་འདྲ་བ་བརྒྱད་ཡོད་དེ། དྲག་པ་གསུམ་སྟེ་ཕོ་ཡིག་སྐྱེས་བུ་རབ་འབྲིང་ཐ་གསུམ་ནི་རྗེས་འཇུག་ནང་ཕྲད་ཅེས་པ་ཡང་འཇུག་ཞུགས་པས་སྒྲ་དྲག་པ་གཞིར་བཞག་ལ། དཀྲིགས་དང་སྟོབས་ལྟ་བུ་སྐྱེས་བུ་རབ་འབྲིང་གཉིས་དང་། ཡང་འཇུག་མེད་པ་རྟག་དང་བཅད་ལྟ་བུ་སྐྱེས་བུ་ཐ་མ་སྟེ་གསུམ་དང་། ཞན་པ་མོ་ཡིག་རྣམས་རྗེས་འཇུག་ནང་ཕྲད་ཀྱི་དབང་གིས་ནང་གི་ཆ་ཤས་ཞེས་པ་ནང་གསེས་ལ་དྲག་ཞན་གཉིས་སུ་དབྱེ་སྟེ། ཡང་འཇུག་ཅན་གངས་ལྟ་བུ་མོ་ཙམ་དང་། ཡང་འཇུག་མེད་པ་མཁའ་ལྟ་བུ་ཤིན་ཏུ་མོའོ། །སྐབས་འདིར་མུ་ཏིག་ཕྲེང་མཛེས་སུ། དམ་ཞེས་པ་སྡུད་པའི་ཚིག་ཕྲད་དེ་གཤམ་དུ་དབྱེ་ཞེས་གསུངས་པ་དང་སྦྲེལ་བའི་སླད་དུའོ། །ཞེས་པའི་འབྲུ་གཉེར་ཚུལ་དོན་དང་འབྱོར་མིན་བརྟག་པར་བྱ། །

དེ་བཞིན་དུ་མ་ནིང་གསུམ་དུ་གཏོགས་པའི་རྗེས་འཇུག་གི་ཡི་གེ་ན་ར་ལ་རྣམས་ནི་སྔ་མ་རྣམས་དང་མི་འདྲ་བར་མིང་གཞི་དང་རྗེས་འཇུག་ནང་ཕྲད་གཉིས་ཀ་ལ་བལྟ་དགོས་པས་ན། མིང་གཞི་ཕོ་ཡིག་དྲག་པ་དང་ཕྲད་ན་ད་དྲག་གི་ཡང་འཇུག་ཡོད་མེད་ཇི་ལྟར་ཡང་བཙན་དང་བསྟནད་ལྟ་བུ་སྒྲ་དྲག་པར་འགྱུར་བ་དང་གཅིག མིང་གཞི་མོ་ཡིག་ཞན་པ་དང་ཕྲད་ཅིང་ད་དྲག་གི་ཡང་འཇུག་མེད་པའི་ཚེ་འཇལ་ལྟ་བུ་སྒྲ་ཞན་པར་འགྱུར་བ་དང་གཉིས། མིང་གཞི་མ་ནིང་བར་མ་དང་ཕྲད་ན་ད་དྲག་གི་ཡང་འཇུག་ཡོད་པ་ཐརད་ལྟ་བུ་དྲག་པར་འགྱུར་བ་དང་གསུམ་ནི་འགྱུར་བ་མ་ནིང་དང་། མིང་གཞི་མོ་ཡིག་ཞན་པ་དང་ཡང་འཇུག་དྲག་པའི་བར་དུ་ཆུད་ནས་དྲག་ཞན་གཉིས་ཀ་དང་ཕྲད་པར་གྱུར་པ་འཛིནད་ལྟ་བུའི་མ་ནིང་དེ་ནི་སྒྲ་དྲག་ཞན་གཉིས་ཀ་ཅན་ནམ་ཆ་མཉམ་དུ་འགྱུར་བ་སྟེ་མཚན་གཉིས་མ་ནིང་དང་། མིང་གཞི་མ་ནིང་གི་ཡི་གེ་རྣམས་ལ་རྗེས་འཇུག་མ་ནིང་ན་ར་ལ་གསུམ་ཞུགས་ཤིང་ཡང་འཇུག་མེད་ཚེ་དྲག་ཞན་གཉིས་ཀ་དང་མ་ཕྲད་པས་སྒྲ་དྲག་ཞན་གང་དུ་ཡང་མི་འགྱུར་བ་མཁན་དང་ཆར་ཕལ་ལྟ་བུ་བར་མ་ཉིད་དུ་གནས་པ་སྟེ་མཚན་མེད་མ་ནིང་ངོ་། །

རྒྱུ་མཚན་དེའི་རྐྱེན་གྱིས་མ་ནིང་ལ་འགྱུར་བ་མཚན་གཉིས་མཚན་མེད་གསུམ་དུ་འདོད་དགོས་པ་དེ་ནི་སྒྲའི་འཇུག་ཚུལ་ཡིན་ནོ། །འདི་ནི་དངུལ་ཆུ་དྷརྨ་བྷ་དྲས་མཛད་པའི་སི་ཏུའི་ཞལ་ལུང་དང་། དངུལ་ཆུའི་དབོན་པོ་དབྱངས་ཅན་གྲུབ་པའི་རྡོ་རྗེས་མཛད་པའི་རྟགས་འཇུག་དཀའ་གནད་གསལ་བའི་མེ་ལོང་གཉིས་ཀྱི་དགོངས་པ་ལྟར་བཀྲལ་ཡོད་དོ། །





ཐོན་མའི་ཞལ་ལུང་ཁག་དགུ་པ།




ཁ། མཐའ་དཔྱད་པ།

སི་ཏུའི་ཞལ་ལུང་དུ། རྩ་བའི་གཞན་བསྒྲུབ་ཕྱིར་ཞེས་པ་ལ་གཞན་དང་བསྒྲུབ་གཉིས་སོ་སོར་ཕྱེ་ནས་སྔ་མ་ལ་བསྒྲུབ་བྱ། བསྒྲུབ་པར་བྱ་བ་དང་ཞེས་དང་། ཕྱི་མ་ལ་བསྒྲུབ་པར་བྱ། བསྒྲུབ་བོ་ཞེས་སོགས་ནི་དཔེར་བརྗོད་བཞག་པ་སི་ཏུའི་དགོངས་པ་དང་འབྱོར་མིན་བརྟག་དགོས་ཏེ། མུ་ཏིག་ཕྲེང་མཛེས་ལས། རྩ་བའི་ཚིག་ལ་འབྲུ་གཉེར་སྐབས་འདས་པ་བསྒྲུབ་པའི་ཕྱིར་དང་། ཞེས་དང་། བྱ་བའི་ཡུལ་དང་བྱ་བ་བསྒྲུབ་པའི་ཕྱིར་འཇུག་པ་ཡིན་ནོ། །ཞེས་བསྒྲུབ་ཕྱིར་གྱི་དོན་ནི་འདས་པ་དང་གཞན་གཉིས་སྟོན་པའི་ཆེད་དམ་གསལ་བའི་ཆེད་ཅེས་པའི་དོན་དུ་གསལ་བའི་ཕྱིར་རོ། །གཞན་དུ་ན་རྩ་བའི་བསྒྲུབ་ཕྱིར་ཞེས་པས་བསྒྲུབ་བྱ་དང་བསྒྲུབ་པར་བྱ། ཞེས་པ་ཙམ་བསྟན་པར་སྨྲས་ན་གཡག་གི་རྭ་ཅོར་འཛུལ་བའི་སྣང་བ་འཆར་རོ། །

དེའི་ཕྱིར་(Hགཙོས་འགྲེལ་བ)ར། (Gདུས་གསུམ་ལས་མིང་དོན་དེ་བསྒྲུབས་ཟིན་པའི་འདས་པ་དང་། བདག་གཞན་གཉིས་ལས་གཞན་གྱི་བྱ་བ་བསྒྲུབ་པའི་ཕྱིར་འཇུག་གོ)།ཞེས་བཀྲལ་བ་ལྟར་བཟུང་ན་དོན་དང་འབྱོར་རམ་སྙམ་མོ། །པྲ་སྟི་རིན་པོ་ཆེའི་བཤད་སྦྱར་ལེ་ཚན་ཕྱི་མ་ལས།

མ་ནིང་ད་ནི་བདག་དངོས་དང་། །

བདག་དང་འབྲེལ་བའི་ལས་མི་འཇུག །

ཅེས་གསུངས་པ་ལ་གཙོས་རྟགས་འཇུག་ཏུ། ད་ཡིག་བདག་ལ་མི་འཇུག་པའི་རྒྱུ་མཚན་འདི་ཡིན་ཞེས་གསལ་བར་མ་གསུངས་ཀྱང་། ཕལ་ཆེར་དཔྱོད་པ་པོའི་སྔོན་འཇུག་ད་ཡིག་མེད་ཀྱང་པྱོད་པ་པོ་ལྟ་བུས་བརྗོད་དོན་དེ་སྟོན་ཐུབ་པ་ལ་དགོངས་པ་ཡིན་ན་དེ་ནི་མི་འཐད་པར་མཐོང་སྟེ། གསུང་རབ་ཀྱི་བརྡ་ཆད་གང་དུའང་དེ་འདྲ་མི་འབྱུང་། ཞེས་སོགས་ཞིབ་མོའི་ལུགས་ཀྱིས་བརྟག་པ་མཛད་ནའང་། རྩ་བར་ག་ད་གཉིས་ཁྱད་མེད་པར་བདག་གཞན་གཉིས་ཀར་འཇུག་པ་གསལ་བར་གསུངས་པ་བཞིན་དུ། དཀྲི་བ་པོ། དཀྱུ་བ་པོ། དགར་བ་པོ། དགོད་བྱེད། དཔོག་བྱེད། དཔོག་བྱེད་སོགས་བགྲང་གིས་མི་ལང་བས་ད་ཡིག་བདག་གཞན་གཉིས་སུ་ཕྱེ་བའི་བདག་དེ་དང་འབྲེལ་བའི་ལས་ལ་འཇུག་པའི་དཔེར་བརྗོད་འདི་དག་པྲ་སྟིས་མི་བཞེད་པ་ག་ལ་ཡིན། དེའི་ཕྱིར་ཚིག་དེ་གཉིས་ལ་ཡི་གེ་མ་དག་པའི་ལྷད་སྐྱོན་ཞིག་ཡོད་ངེས་པས་ཁ་ཚོན་གཅོད་མི་སྔ་བར་ཞིབ་ཏུ་དཔྱད་པར་བྱའོ། །

རྣམ་གླིང་འགྲེལ་བའི་དཔེར་བརྗོད་གྲས་སུ་རང་ཉིད་གཅིག་པུ། གཅན་གཟན། སྒྲ་གཅན། དུད་འགྲོ་གཉན། ཕངས་པའི་གཅེས་སོགས་མིང་རྐྱང་གི་དཔེར་བརྗོད་གང་མང་བཀོད་པ་རྣམས་མི་འཐད་ཚུལ་མུ་ཏིག་ཕྲེང་མཛེས་སུ་རྒྱས་པར་བཀག་པ་དོན་ལ་གནས་སོ། །གཙོས་འགྲེལ་བར་ཡང་། སྐབས་འདིར་སྔ་མ་ཕལ་ཆེར་གྱིས་བྱ་བྱེད་ལས་གསུམ་དངོས་སུ་འབྲེལ་མ་འབྲེལ་མ་ཤེས་པར། དཔེར་བརྗོད་དུ་མིང་རྐྱང་ཁོ་ན་འགོད་གང་ཐུབ་བྱེད་པ་སོགས་ལ་སྙིང་པོ་ཅི་ཡང་མེད། ཅེས་གསུངས་པའི་གསུང་ཡུལ་ཡང་གཙོ་བོ་རྣམ་གླིང་གི་འགྲེལ་བ་ཡིན་ནོ། །འོན་ཀྱང་མུ་ཏིག་ཕྲེང་མཛེས་སུ། སྐབས་འདིར་ཡང་རྩ་བའི་ཚིག་ལ།

མོ་ནི་བདག་དང་མ་འོངས་ཕྱིར། །ཞེས་པ་ལ།

མོ་ནི་བདག་ད་མ་འོངས་ཕྱིར། །

ཞེས་བཟོ་བཅོས་བྱས་པ་ལ་གཙོས་བློ་བཟང་རྒྱལ་མཚན་སེངྒེས། ཨ་ནི་མཚན་མེད་ཅེས་བཅོས་པ་མི་འཐད་པར་བཤད་པའི་མུ་ལ། དེ་འདྲ་མང་དུ་འབྱུང་སྟེ་གཞུང་འདིར་མོ་འ་ཡིག་ད་ལྟ་བ་ལ་འཇུག་པ་སོགས་དང་། སུམ་ཅུ་བའི་སྐབས་སུ་སླར་བསྡུའི་ཏོ། ལྷག་བཅས་ཀྱི་ཏེ། ཨི་ལྡན་གྱི་ཡི། རྒྱན་སྡུད་ཀྱི་ཡང་། འབྱེད་སྡུད་ཀྱི་ཏམ། ལ་དོན་གྱི་ཏུ་སོགས་མཐའ་ཡས་སོ། །ཞེས་བཤད་པ་ལྟར་དེ་དག་ཀྱང་རྩ་བའི་ཚིག་ཏུ་སྣོན་དགོས་ན། བོད་ཀྱིས་རྒྱུད་རྩོམ་ཞེས་པའི་ཁ་དཔེ་དང་མཐུན་པར་འགྱུར་དོགས་ལ། སྤྱིར་ཐོན་མིའི་གཞུང་གཞན་དྲུག་པོ་ནུབ་པའི་རྐྱེན་གྱིས་སྔོན་བྱོན་མཁས་པ་རྣམས་ལ་འདི་འདྲའི་ལས་ཚེགས་དབུ་ལ་བབས་པར་སྣང་ངོ་། །དེའི་ཕྱིར་སུམ་རྟགས་རྩ་བར་དངོས་སུ་མ་ཐོན་པ་རྣམས་ཤུགས་བསྟན་དུ་བཞག་ན་འབྲེལ་ཆེ་བ་མ་གཏོགས་བཟོ་བཅོས་བརྒྱབ་པ་དེ་ཕྱིས་བྱོན་མཁས་པ་རྣམས་ལས་རེ་གཉིས་ཙམ་མ་གཏོགས་མི་བཞེད་མཁན་མང་ངོ་། །

གལ་ཏེ་རྩ་བའི་ཚིག་ལ་བཟོ་བཅོས་བྱེད་པའི་དབང་དུ་བཏང་ན་ད་དུང་ཆད་སྐྱོན་ཡོད་དེ། མོ་འ་ཡིག་བདག་དང་ད་ལྟ་བ་དང་མ་འོངས་པ་ཙམ་དུ་མ་ཟད་འདས་པ་ལ་འཇུག་པ་ཡང་ཤིན་ཏུ་མང་སྟེ། བརྒྱལ་བའི་འཁམས། སྤྲིན་འཁྲིགས། སྐུ་འཁྲུངས། གྱེན་དུ་འཕགས། མདའ་འཕངས། མྱ་ངན་ལས་འདས། སོགས་འ་ཡིག་དུས་འདས་པ་ལ་འཇུག་པ་ཅི་འདྲ་འདུག མུ་ཏིག་ཕྲེང་མཛེས་སུ་ཐུན་མོང་དུ་ནང་གསེས་བརྒྱད་ཀྱི་འཇུག་ཚུལ་གྱི་དཔེར་བརྗོད་བསྟན་པའི་ནང་དུ་ཡང་། འཁྱགས། འཁྲུགས། འཆགས། འཇགས། འཕྱུགས། འཁོབས། འཐིབས། འཚབས། འཁྲུལ་ཏེ་དགུ་བཀོད་པ་འདི་དུས་གསུམ་ལས་འདས་པ་མ་ཡིན་ཞེས་སུ་ཞིག་གིས་སྨྲ་བཏུབ། དེའི་ཕྱིར་མོ་འ་ཡིག་འདས་པ་ལ་འཇུག་པ་ཤུགས་བསྟན་ཡིན་ཞེས་རང་ལུགས་སུ་བཟུང་ན་རྣམ་པར་འཚམ་མོ། །

གསེར་ཏོག་འགྲེལ་བར་གསལ་བ་ལྟར་སི་ཏུའི་རྗེས་སུ་ཨ་ལ་ཤ་ཡང་འབྲངས་པ་དང་དེ་གཉིས་ལྟར་ན་རྩ་བ་ལ།

ཕོ་ནི་འདས་གཞན་བསྒྲུབ་མ་འོངས། །

མ་ནིང་གཉིས་ཀ་ད་མ་འོངས། །

མ་ནི་བདག་གཞན་ད་མ་འོངས། །

ཞེས་ཟུར་ཟ་མཛད་པའི་བཟོ་བཅོས་བྱས་པ་ལྟར་ན་གསེར་ཏོག་གི་ཐུགས་ཀྱི་དགོངས་བཞེད་གང་ཡིན་པ་དེ་ཤིན་ཏུ་གསལ་བས་ལེགས་པར་བཤད་པ་འདིའི་ཟིལ་དངར་གྱིས་བདག་ཅག་རྣམས་ཀྱང་ཡིད་རབ་ཏུ་འཕྲོག་པར་མི་འགྱུར་རམ།

ཡང་ཨ་ལ་ཤའི་རྟགས་འཇུག་གི་འགྲེལ་བར་བ་ཡིག་ནི་ད་ལྟ་བ་དང་བདག་གཉིས་ཀར་གཏན་ནས་མི་འཕུལ་ལོ། །ཞེས་པ་དང་གཅིག འ་ཡིག་འདས་པ་དང་གཞན་གཉིས་ཀ་མི་འཕུལ་ལོ། །ཞེས་པ་དང་གཉིས། འདས་ཚིག་གི་སྔོན་འཇུག་ཡིན་ན་བ་ཡིག་ཡིན་པས་ཁྱབ། ཅེས་པ་དང་གསུམ། འ་ཡིག་གིས་འདས་ཚིག་གཏན་ནས་མི་འཕུལ་མོད་མྱ་ངན་ལས་འདས་པ་ལྟ་བུའི་འདས་པ་ནི་མིང་ཡིན་པས་སྐྱོན་མེད། ཅེས་པ་དང་བཞི། བསྟོད་དང་བསྔགས་སོགས་མིང་རྐྱང་དུ་ངོས་བཟུང་བར་མཛད་པ་སྟེ་ལྔ་བོ་འདི་ལ་དཔྱད་པར་བྱ་བ་འདི་ཡོད་དེ།

དང་པོ་ལ། བཀྲ་བཀྲེས་བསྐལ་བགྲེས་བགྲོད་བརྒྱལ་བརྒྱུད་བསྔགས་བསྔལ་བརྗེད་བརྗིད་བརྙས་བརྙེས་བསྙེངས་བསྟོད་བདོ་བརྩོན་བཞད་བཞེངས་བཞེད་བཞེས་བཟི་བཟོད་བཤལ་བཤིགས་ཏེ་ལག་སྣེ་ལས་བཏུས་པའི་ཉེར་ལྔ་པོ་འདི་དག་མིང་རྐྱང་མ་ཡིན་པའི་ལས་ཚིག་དུས་གསུམ་གར་ཁྱད་མེད་དུ་འཇུག་པ་ཤ་སྟག་ཡིན་ལ། ཕྱིས་ཀྱི་མཁས་པ་ཚོས་འདི་སྐོར་ལ་གཟུགས་མི་འགྱུར་བྱ་ཚིག་གི་མིང་གིས་བརྗོད་དེ། གང་ལྟར་ད་ལྟ་བ་དང་བདག་གཉིས་ཀའི་སྔོན་འཇུག་ལ་བ་ཡིག་ཐོབ་པའི་ལས་ཚིག་གི་མཚན་གཞི་ལ་འདི་འདྲ་མང་བ་ཞིག་ཡོད་ན་གཏན་ནས་མི་འཕུལ་ཞེས་བཤད་པའི་ནུས་པ་ཉམས་པར་མི་འགྱུར་གྲང་།

གཉིས་པ་ལ། འ་ཡིག་འདས་པ་ལ་མི་འཕུལ་ཞེས་པ་མུ་ཏིག་ཕྲེང་མཛེས་ཀྱི་རྗེས་སུ་འབྲངས་ཆེས་པ་ལས་བྱུང་བའི་སྐྱོན་ཏེ་གཤམ་དུ་སི་ཏུ་ལ་དོགས་སློང་བྱས་པ་འདིར་ཡང་སྦྱར་རོ། །དེ་བཞིན་དུ་འ་ཡིག་གཞན་ལ་འཕུལ་བ་ལ་ཡང་འཁྱམ་འཁྱུག་འཁྲུག་འཁྲུང་འགྱང་འགྱིང་འགྲང་སོགས་མཐའ་ཡས་པ་ཡོད་དོ། །

གསུམ་པ་ལ། འདས་ཚིག་གི་སྔོན་འཇུག་ཡིན་ན་བ་ཡིག་ཡིན་པས་ཁྱབ་མཐའ་བཅད་པ་ཡང་སྔ་ཐལ་ཏེ། འ་དང་མ་ཡིག་འདས་ཚིག་ལ་འཇུག་པ་རྣམས་རེ་རེ་ནས་མཐར་ཆགས་སུ་བྲིས་ན་ཚེགས་སུ་ཆེ་ལ། འདིར་ག་ད་གཉིས་འདས་ཚིག་ལ་འཇུག་པ་ཙམ་ཞིག་འབྲི་ན། འདི་ལྟར། དཀྱུས་དཀྲིས་དཀྲིགས་དཀྲོགས་དཔགས་དཔྱངས་དཔྱད་དབང་དབད་དབྱུགས་དམད་དམས་གཅགས་གཏད་གཏོགས་གདངས་གདམས་གདུངས་གདུས་གདེངས་གཙགས་གཙུབས་གཙེས་གཞིགས་གཟིམས་གཟེངས་གཟབས་གཟན་གཡབས་གཡར་གཡུགས་གཡེངས་གཡེམས་གཡོས་གཡོགས་གཤགས་གཤེགས་གསངས་གསོལ་གསོས་ཏེ་ལག་སྣེ་ལས་རྙེད་པའི་བཞི་བཅུ་བོ་འདི་འདས་པ་སྟོན་པའི་འདས་ཚིག་ཡིན་པ་ལ་ཇི་ལྟར་དུ་སྙོན་འདིང་བར་བྱེད།

བཞི་བ་ལ། འ་ཡིག་འདས་ཚིག་ཏུ་མི་འགྲོ་བར་མ་ཟད། གཏན་ནས་ངེས་ཅན་གྱི་ཚིག་སྦྱར་བ་ལ་དགོས་པ་མ་བྱུང་ཚུལ་གཤམ་དུ་འཆད་པར་འགྱུར་བས་ཤེས་ལ། མྱ་ངན་ལས་འདས་ཞེས་པའི་འདས་པ་ནི་མིང་ཡིན་པས་སྐྱོན་མེད་ཅེས་པ་ཡི་གེ་ལ་ཆད་སྐྱོན་ཡོད་ངེས་ཏེ། ཁྱེད་ཀྱི་དགོངས་པ་དེ་མིང་རྐྱང་ཡིན་པས་སྐྱོན་མེད་ཅེས་གསུངས་ངེས་པ་ཡིན་ནོ། །

གང་ལྟར་མྱ་ངན་ལས་འདས་ཞེས་པའི་འདས་པ་ལས་ཚིག་ལ་མི་འཇུག་པའི་མིང་རྐྱང་ག་ན་ཡིན་ཏེ། དེའི་ཁ་གཏད་མ་འོངས་པ་དང་ད་ལྟ་བ་ལ་འདའ་ཞེས་པ་འཐོབ་པ་དང་དུས་གསུམ་གྱི་ཡ་གྱལ་འདས་པ་ལ་དཔེར་ན་དུས་ལས་འདས་པ་དང་ཚེ་ལས་འདས་པ་ཞེས་བོད་རང་གི་སྐད་ཡིག་གཉིས་ཀར་ལྷན་སྐྱེས་ཀྱི་ཚུལ་དུ་ཡོད་དེ། །དེ་བཞིན་དུ་མངོན་པར་འཚང་རྒྱ་ཞེས་པ་དང་། མངོན་པར་སངས་རྒྱས་ཞེས་པ་གཉིས་ཀྱི་འཚང་དང་སངས་ཞེས་པ་དང་རྒྱ་དང་རྒྱས་ནི་མ་འོངས་པ་དང་འདས་པ་སྟོན་པའི་ལས་ཚིག་ཡིན་གྱི་མིང་རྐྱང་ཡིན་ཏེ་འདི་འདྲ་བ་གཞན་ཡང་མང་ངོ་། །

ལྔ་བ་ལ། བསྟོད་དང་བསྔགས་སོགས་མིང་རྐྱང་ཡིན་ཞེས་བཤད་པ་ཁས་ལེན་མི་བཏུབ་སྟེ། བཀའ་ལུང་གི་བཀའ་དང་། བཅུ་ཐམ་པའི་བཅུ་སོགས་ནི་བས་འཕུལ་ཅན་གྱི་མིང་རྐྱང་ཡིན་ནའང་། བསྟོད་དང་བསྔགས་སོགས་རང་ལྡོག་གི་སྒྲའི་གདངས་ལ་དུས་གསུམ་གྱི་ཁྱད་པར་ཡོད་པ་མ་ཟད། བསྟོད་བྱའི་ཡོན་ཏན་དང་བསྟོད་བྱེད་ཀྱི་སྙན་ཚིག་ལྟ་བུའི་བྱ་བྱེད་ཀྱི་ཁྱད་པར་དང་། ཁྱོད་ཀྱིས་བསྟོད་ཅིག་ཅེས་པའི་སྐུལ་ཚིག་རྣམས་ལ་མ་བཅོས་ཤུགས་འབྱུང་གི་ལས་ཚིག་འདི་འདྲ་བ་ལ་མིང་རྐྱང་ཞེས་བརྗོད་ན་ནི་འདིར་བཤད་པའི་བྱ་ཚིག་གམ་ལས་ཚིག་ཡོད་ཚད་མིང་རྐྱང་དུ་ཁས་བླངས་ན་གནོན་བྱེད་སྟོན་མི་ནུས་པར་འགྱུར་རོ། །སྤྲོས་པས་ཆོག་གོ །

ལྔ་བ། བདག་གཞན་དུས་གསུམ་གྱི་གོ་དོན།

ཀ དངོས་ཀྱི་དོན།

རྟགས་འཇུག་གི་སྐབས་སུ་རྟོགས་དཀའ་བའི་གནས་ལ་རྩི་བ་གང་ཞིག་ཡོད་ཅེ་ན། སྐབས་འདིར་དངོས་ལས་དུས་གསུམ་དང་། བྱ་བྱེད་ལས་གསུམ་དང་། བདག་གཞན་ལས་གསུམ་དང་། འདས་ད་ལྟ་མ་འོངས་དུས་གསུམ་སོགས་སུམ་ཚན་མང་བོ་དང་། བྱེད་པ་པོ་དང་དངོས་སུ་འབྲེལ་མ་འབྲེལ་གྱི་ཁྱད་པར་དང་། གཟུགས་འགྱུར་དང་གཟུགས་མི་འགྱུར་གྱི་བྱེ་བྲག་མང་བོ་དང་། བྱ་བྱེད་ཐ་དད་པ་དང་ཐ་མི་དད་ཀྱི་ལས་ཚིག་གི་ཁྱད་པར་སོགས་དུ་མ་ཞིག་ཡོད་པ་ལས་གཙོ་ཆེ་བ་ནི་འདི་ལྟར། ལས་གང་ཞིག་བྱེད་པ་པོ་དང་དངོས་སུ་འབྲེལ་བའི་དབང་དུ་བཏང་ནས་བྱེད་པ་པོ་ཁོ་རང་དང་དེའི་བྱེད་པ་དང་བཅས་པ་ལ་བདག་ཅེས་བྱ། དཔེར་ན་ཤིང་བཟོ་དང་། དེའི་ལག་པ། ལག་ཆ་སྟ་རེ་སོགས་སོ། །དེས་བསྒྲུབ་པར་བྱ་བའི་ཡུལ་གྱི་དངོས་པོ་དང་དེ་དང་འབྲེལ་བའི་བྱ་བ་བཅས་ལ་གཞན་ཞེས་པའི་མིང་གིས་བརྗོད། དཔེར་ན་ཤིང་སྡོང་དང་དེ་དུམ་བུར་བཅད་པ་སོགས་སོ། །དེ་བཞིན་དུ་བྱ་བ་དང་ལས་དང་བྱ་རྒྱུ་ཞེས་པ་རྣམས་གཞན་དང་འབྲེལ། བྱེད་པ་པོ་གཙོ་ཕལ་དང་བྱེད་པ་རྣམས་བདག་དང་འབྲེལ། བྱ་བ་བྱས་ཟིན་པ་ནི་དུས་འདས་པ་དང་། བྱ་བ་བྱེད་བཞིན་པ་ནི་དུས་ད་ལྟ་བ་དང་། བྱ་བ་བྱེད་པར་འགྱུར་བ་ནི་དུས་མ་འོངས་པའོ། །དཔེར་ན་གཅད་བྱའི་ཤིང་སྡོང་དེ་ཤིང་བཟོའི་ལག་གིས་བཟུང་བའི་སྟ་རེས་རིང་མིན་གཅོད་རྩིས་བྱེད། ད་ལྟ་གཅོད་ཀྱིན་ཡོད། དེ་མ་ཐག་བཅད་ཚར། ཁྱོད་ཀྱིས་ཀྱང་དེ་ལྟར་ཆོད་ཅིག ཅེས་པ་ལྟ་བུའི་དཔེར་བརྗོད་ཀྱིས་གཞན་ལ་རིགས་བསྒྲེ་བར་བྱའོ། །བྱ་བྱེད་གཉིས་སམ་བདག་གཞན་གཉིས་སུ་འབྱེད་པའི་དབང་དུ་བྱས་ན་བྱེད་པ་གཙོ་བོ་ལག་པ་དང་བྱེད་པ་ཕལ་བ་སྟ་རེ་གཉིས་བདག་བྱེད་པ་པོའི་ཁོངས་སུ་བསྡུ། གཅད་བྱའི་ཤིང་སྡོང་ལས་དང་བཅད་པ་བྱ་བ་གཉིས་གཞན་བྱ་བའི་ཁོངས་སུ་བསྡུས་ནས་ཤིང་བཟོས་བཅད་ཅེས་པ་ལྟ་བུས་མཚོན་ནོ། །དུས་གསུམ་དང་སྦྱར་ན་བྱ་ཚིག་ཅན་ནི་མ་འོངས་པ་དང་། བྱེད་ཚིག་ཅན་ནི་ད་ལྟ་བ། བྱས་ཚིག་ཅན་ནི་འདས་པ། སྐུལ་ཚིག་དང་དགག་སྒྲ་སྦྱར་བའི་སྐུལ་ཚིག་ནི་མ་འོངས་པ་ཡིན་ནོ། །གྲུབ་དང་འགྲུབ། གྱུར་དང་འགྱུར་ལྟ་བུ་ནི་བྱ་བྱེད་ཐ་མི་དད་ལ་སྦྱོར་རྒྱུ་དང་། སྒྲུབ་དང་བསྒྲུབས། སྒྱུར་དང་བསྒྱུར་ལྟ་བུ་ནི་བྱ་བྱེད་ཐ་དད་པ་ལ་སྦྱོར་རྒྱུའི་ལས་ཚིག་དང་། ལྟོགས་པའི་བཀྲེས། ན་བའི་འཁུན། མེ་ཏོག་རྙིད། དགོད་པའི་འཛུམ་སོགས་གཟུགས་མི་འགྱུར་བའི་ལས་ཚིག་རྣམས་ཀྱི་ཁྱད་པར་ཕྲ་ཞིང་ཞིབ་པ་རྩྭ་ཀུ་ཤའི་རྩེ་ལྟར་མ་འདྲེས་པའི་ཚུལ་གྱིས་ཤེས་ན་ནི་རྟགས་འཇུག་ལ་མཁས་པ་ཞེས་བྱ་བའི་གྲལ་དུ་ཆུད་ངེས་པ་ཡིན་ནོ། །ཚུལ་འདི་ལ་སྔོན་དང་ད་ལྟར་བྱོན་པའི་མཁས་པ་ཚོས་སུམ་རྟགས་འགྲེལ་བ་རྣམས་སུ་གོ་དོན་དང་དཔེར་བརྗོད་ཧ་ཅང་མང་བོ་གསུངས་ཤིང་བཀོད་ཡོད་པས་དེ་དག་ཏུ་བལྟས་ནས་རིག་པ་ཇེ་འཕེལ་དུ་བཏང་ན་ལེགས་ཀྱི། འདིར་གསལ་བཤད་བྱེད་པའི་ཁུལ་གྱིས་ཚིག་ཚོགས་ལ་མ་འཛེམ་པར་ཁ་ནས་ཅི་ཐོན་བཤད་པ་ལ་དགོས་པ་ཆེར་མ་མཐོང་ངོ་། །

ཁ། མཐའ་དཔྱད་པ།

དུས་གསུམ་ལ་འཇུག་པའི་དཔེར་བརྗོད་བཀོད་པ་རྣམས་སུ།

གཅད་བྱ་གཅོད་བྱེད་བཅད་ཆོད་ཅིག །

བཤད་བྱ་འཆད་བྱེད་བཤད་ཤོད་ཅིག །

གསད་བྱ་གསོད་བྱེད་བསད་སོད་ཅིག །

ཅེས་བཀོད་པ་རྣམས་ཀྱི་ཆོད་དང་ཤོད་དང་སོད་གསུམ་ནི་དུས་མ་འོངས་པར་འཇུག་པའི་སྐུལ་ཚིག་ཡིན་པར་ཡོངས་སུ་གྲགས་པ་ལྟར་དེ་གསུམ་གང་ན་ཡོད་ཀྱང་སྐུལ་ཚིག་ཡིན་ཞེས་འདོད་དམ་ཅི། དེ་འདྲའི་ལས་ཚིག་གསུམ་ལ་དགག་སྒྲ་སྦྱོར་ཚེ་རིམ་བཞིན་མི་གཅོད། མི་འཆད། མི་གསོད་ཅེས་སྦྱར་བས་དུས་མ་འོངས་པ་སྟོན་ཅིང་། མ་བཅད། མ་བཤད། མ་བསད་ཅེས་སྦྱར་བས་དུས་འདས་པ་སྟོན་པ་ལ་སྙོན་དུ་མེད་པས་དེ་ལ་ཁ་མི་འཆམ་པ་ཞིག་མེད་སྙམ་མོ། །འོན་ཀྱང་། གྲི་འདིས་མི་ཆོད། ལྐུགས་པ་འདིས་སྐད་ཆ་མི་ཤོད། ཤིང་ལྕུག་ཕྲ་མོས་སྤྱང་ཀི་མི་སོད་ཅེས་སྦྱར་བའི་ཚེ་ན། དེ་དག་སྐུལ་ཚིག་མ་ཡིན་པར་བྱེད་པ་པོ་དངོས་སུ་མེད་པ་ལྟ་བུའི་མ་འོངས་པའི་ཚིག་ཏུ་གྱུར་པ་འདི་དག་ལ་མིང་འདོགས་ཇི་ལྟར་བྱེད།

འདི་ཙམ་དུ་མ་ཟད་ཡོངས་སུ་གྲགས་པའི་བྱ་བ་བྱེད་པ་བྱས་པ་སྐུལ་ཚིག་བཞི་གང་ཡང་མ་ཡིན་པའི་ལས་ཚིག་དགག་སྒྲ་ཅན་གྱི་ཡིག་གཟུགས་གཞན་ཡང་མང་སྟེ། གོས་ལག་མཐིལ་ཙམ་གྱིས་རྒྱབ་མི་ཁེབ། རས་འདི་སྲ་བས་མི་ཤོགས། ཐབས་ཅི་བྱས་ཀྱང་དོང་ནང་ནས་མ་ལོན། གདན་ཞུས་བྱས་ཀྱང་སྤྱན་མ་འདྲོང་། བུད་ཤིང་འདི་ཙམ་གྱིས་ཇ་མི་ཁོལ། སྤར་གང་གི་སས་ཆུ་ལོག་མི་ཁོག འབིག་ཁ་རྡུགས་འདིས་ཀོ་བ་མི་ཕིགས། སྨྱུ་གུ་ཟད་པོ་འདིས་ཡི་གེ་མི་ཕྲིས། ཁང་བ་འདི་བཤིག་འདོད་ཀྱང་མི་ཤིགས། བྱིས་པ་འདིས་སྐད་བརྡ་མི་འཁྲོལ། རྟ་འདི་རྒོད་དྲགས་པས་མི་ཐུལ། ཅེས་བྱ་བ་ལ་སོགས་པ་དུ་མ་སྣང་བ་དང་། རྟ་ལ་སྦྱར་ན་སྤྱིར་བཏང་དུ།གདུལ་བྱ་འདུལ་བྱེད་བཏུལ་ཐུལ་ཅིག །ཅེས་པའི་སྐབས་སུ་དུས་གསུམ་དང་། བདག་གཞན་གཉིས་དང་། སྐུལ་ཚིག་རྣམས་ཚང་བར་བསྟན་ཟིན་ལ། གོང་སྨོས་ལྟར་རྟ་འདི་རྒོད་དྲགས་པས་མི་ཐུལ། ཅེས་སྨྲས་ཚེ་ད་དྲག་མེད་པའི་ཐུལ་ཡིག་འདི་འབྲི་ན་མ་གཏོགས་གདུལ་དང་འདུལ་དང་བཏུལ་གསུམ་ཁ་སྐད་ལ་སྦྱོར་མི་འོས་པ་བཞིན་དུ་ཡི་གེར་ཡང་འབྲིར་མི་འོས། དེས་ན་དེ་འདྲའི་ཐུལ་སོགས་ནི་མིང་རྐྱང་མ་ཡིན་པའི་ལས་ཚིག་ཡིན་པ་སྨོས་མ་དགོས་ཤིང་། དེ་ལ་དགག་ཚིག་སྦྱར་རམ་མ་སྦྱར་ཀྱང་རུང་། མིང་འདོགས་ཇི་ལྟར་བྱེད་ཚུལ་འདིར་བློ་གྲོས་དྭངས་ཤིང་གསལ་བ་རྣམས་ཀྱིས་དཔྱད་པར་འཚལ། (Hཨ་ལ་ཤའི་ཡིག་བཤད་མཁས་པའི་ཁ་རྒྱན་)ལས། (Gབྱ་ཚིག་བཤད་པའི་སྐབས་སུ་སྒྲུབ་པ་ནི་བྱེད་པ་པོའི་རྩོལ་བ་ལ་བལྟོས་ཏེ་རྗོད་པའི་མིང་ཡིན་པས་འདི་ལ་བྱ་བྱེད་ལས་གསུམ་དང་འདས་མ་འོངས་སོགས་ཀྱི་ཁྱད་པར་སྦྱར་རྒྱུ་ཡོད་ལ། གྲུབ་པ་ནི་རང་གི་ངང་ཤུགས་ཀྱིས་གྲུབ་པའི་མིང་ཡིན་པས་འདི་ལ་དུས་གསུམ་དང་བྱ་བྱེད་སོགས་སྦྱར་རྒྱུ་མེད།)ཅེས་གསུངས་པ་ལ་བརྟག་པར་བྱ་བ་འདི་ལྟར།

རང་གི་ངང་ཤུགས་ཀྱིས་གྲུབ་པའི་མིང་ཡིན་ན། ཁྱོད་ལ་དུས་གསུམ་དང་བྱ་བྱེད་སོགས་སྦྱར་རྒྱུ་མེད་པས་ཁྱབ་པར་ཐལ། འདོད་ན། འགྲུབ་ཅེས་པའི་ཡི་གེ་ཆོས་ཅན། ཁྱོད་གྲུབ་ཀྱི་ཟླར་གྱུར་པའི་འགྲུབ་པར་འགྱུར་ཞེས་པས་མ་འོངས་པ་དང་། འགྲུབ་པར་བྱེད་ཅེས་པས་ད་ལྟ་བ་དང་། འགྲུབ་པར་གྱིས་ཤིག་ཅེས་པས་སྐུལ་ཚིག་དང་། གྲུབ་པར་གྱུར་དང་གྲུབ་སོང་ཞེས་རང་ཉིད་འདས་པ་ལ་འཇུག་པའི་ཚུལ་འདི་ཁས་མི་ལེན་པར་ཐལ། དམ་བཅའ་འཐད་པའི་ཕྱིར། འདོད་ན། གྱུར་དང་འགྱུར། འགྲིག་དང་འགྲིགས། ཁྲིད་དང་འཁྲིད། ཐོབ་དང་འཐོབ། བྲལ་དང་འབྲལ། ཤི་བ་དང་འཆི་བ། ལྷུང་བ་དང་ལྟུང་བ་ལ་སོགས་བྱེད་པ་པོ་དངོས་སུ་མེད་པའི་བྱ་ཚིག་མཐའ་ཡས་པ་འདི་དག་ཆོས་ཅན། ཁྱོད་ལ་དུས་གསུམ་དང་བྱ་བྱེད་སོགས་སྦྱར་རྒྱུ་མེད་པར་ཐལ། རང་གི་ངང་ཤུགས་ཀྱིས་གྲུབ་པའི་མིང་ཤ་སྟག་ཡིན་པའི་ཕྱིར། འཁོར་གསུམ། ཁོའི་འདོད་པ་དེ་མིན། གྲུབ་ཅེས་པའི་ཡི་གེ་འདི་ཁོ་ན་ལ་དུས་གསུམ་བྱ་བྱེད་བརྩི་རྒྱུ་མེད་ཅེས་པའི་དོན་ཡིན་ཟེར་ན། དེ་ནི་ཤིན་ཏུ་ནས་ཀྱང་མི་འཐད་དེ། སྒྲུབ་ཅེས་པའི་ཡི་གེ་འདི་ལའང་བསྒྲུབ་དང་བསྒྲུབས་སྒྲུབས་སོགས་ཀྱི་ཟླ་བོ་མེད་པར་སྒྲུབ་གཅིག་པུ་ལ་དུས་གསུམ་བྱ་བྱེད་ཇི་ལྟར་རྩི་ནུས། དེས་ན་རང་ཤུགས་ཀྱིས་གྲུབ་པའི་མིང་དུ་མ་ཞིག་ལ་ལས་ཚིག་དང་དུས་གསུམ་སྦྱར་དགོས་པའི་སྐབས་ཡོད་པ་ཤེས་དགོས་སོ། །ཡང་རྟགས་འཇུག་གི་སྐབས་འདིར་ཤེས་རྒྱུ་གལ་ཆེ་བ་གཅིག་ནི། མ་བཅོས་རང་ཤུགས་ཀྱིས་བོད་སྐད་གདངས་དག་མོ་ལས་ཐོན་པ་ལ། བྱེད་པོ་མེད་པ་དང་ཡོད་པའི་ཁྱད་པར་གྱིས་མཐུན་དང་བསྟུན་ལྟ་བུ་མིང་གཞི་མི་གཅིག་པར་འགྱུར་བ་དང་། འགྲིག་དང་བསྒྲིགས་ལྟ་བུ་མིང་གཞི་མི་འགྱུར་བ་དང་། ཡང་བྱེད་པ་པོ་དངོས་ཡོད་གཞིར་བཞག་གི་སྟེང་ནས་གཞོམ་དང་འཇོམས་ལྟ་བུ་མིང་གཞི་འགྱུར་བ་དང་། ཉུང་དང་བསྙུངས། ཐུང་དང་བསྟུངས། མྱུར་དང་སྨྱུར་ལྟ་བུ་སྐབས་འགར་མིང་གཞི་འགྱུར་ཞིང་སྐབས་འགར་མི་འགྱུར་བ་འདི་དག་གིས་རྒྱ་ཆེར་རིགས་བསྒྲེས་ནས་ཤེས་པར་བྱ་བའི་གནད་དམ་པ་དུ་མ་ཡོད་པ་མཐའ་དག་པར་སུ་ཞིག་གིས་འགོད་ནུས། གང་ལྟར་འདོད་པའི་ཡོན་ཏན་ལ་ཆོག་ཤེས་བསྟེན་དགོས་ཀྱི། ཐོས་པ་ལ་ཆོག་ཤེས་བསྟེན་པར་མི་རིགས་སོ། །

དྲུག་པ། སི་ཏུས་བཀོད་པའི་དཔེར་བརྗོད་གལ་ཆེ་བའི་སྐོར་གྱི་འགྲེལ་བཤད།

རྟགས་འཇུག་གི་དཔེར་བརྗོད་རྣམས་ལས་སི་ཏུ་པཎ་ཆེན་གྱིས་བཀོད་པ་རྣམས་ཕལ་ཆེ་བ་རྣམས་པར་དག་ཅིང་ཅུང་ཟད་གོ་དཀའ་བ་རྣམས་ལ་མཆན་འགྲེལ་གྱིས་གསལ་བར་བྱས་པ་འདིར་དཀྱུས་གཅིག་ཏུ་བཀོད་ན་གཞུང་དོན་སྒྲིབ་པར་འགྱུར་བས་གཤམ་དུ་བཞག་ཡོད་པ་དེར་བལྟ་བར་བྱ།

བདུན་པ། དུས་གསུམ་གྱི་ལས་ཚིག་འདུམ་བདེ་ཕྱིར་སྤྱི་བྱེ་བྲག་ཐོར་བུ་གསུམ་དུ་དབྱེ་བ།

སྐབས་འདིར་བདག་གཞན་དང་། བྱ་བྱེད། དུས་གསུམ་སྐུལ་ཚིག་དང་བཅས་པར་འཇུག་པའི་དཔེར་བརྗོད་ནི་འགྲེལ་བྱེད་སྔ་མ་ཚོས་མང་བོ་བཞག་ཡོད་པ་དང་། དེ་ལ་ཡང་མཁས་པ་སོ་སོའི་བཞེད་པ་མི་མཐུན་པ་དུ་མ་ཡོད་པ་རྣམས་འདིར་ཞིབ་ཏུ་བཤད་ན་ཚིག་ཚོགས་མང་བར་འགྱུར་བའི་ཕྱིར་ན་མ་བཀོད་ལ། ཁམས་ཀྱི་མཁས་པ་བླ་མ་ནོར་བུ་བསྟན་འཛིན་གྱིས་དུས་གསུམ་ལ་སྤྱི་དང་བྱེ་བྲག་ཐོར་བུའི་རིགས་གསུམ་དུ་ཕྱེ་བ་དེ་ཧ་ཅང་བློ་ལ་འཛིན་བདེ་བའི་རྐྱེན་གྱིས་བདག་གིས་སྔོན་ཆད་བརྩམས་པའི་དག་ཡིག་ཐོན་མིའི་དགོངས་རྒྱན་གྱི་ལྷན་ཐབས་མཛེས་པའི་རྒྱན་ལས་སྡོམ་དུ་བསྡུས་པ་འདི་ལྟར།

དེ་ཡང་བརྡ་སྤྲོད་རྟགས་ཀྱི་འཇུག་པ་ལས། །

ཕོ་ནི་འདས་དང་ཞེས་སོགས་ཚིགས་བཅད་ཀྱིས། །

དངོས་བསྟན་དུས་གསུམ་སྤྱི་དང་བྱེ་བྲག་གཉིས། །

ཤུགས་ལ་ཐོར་བུའི་སྡེ་ཚན་བསྟན་ཅེས་གྲགས། །

དང་པོ་སྤྱི་ནི་བྱ་ཚིག (གདགས་དགག་ལྟ་བུ) མ་ནིང་དང་། །

བྱེད་པ (འདོགས་ལྟ་བུ) མོས་འཕུལ་བརྗོད་བདེར (གཏོང་ལྟ་བུ) མ་ནིང་སྲིད། །

པ་སྡེ་ལས་གཞན་འདས་པར (བཏགས་ལྟ་བུ) ཕོས་འཕུལ་ཞིང་། །

མགོ་ཅན་མེད་ངེས་སྒྲ་གདངས་འགྱུར་བའོ། །

གཉིས་པ་བྱེ་བྲག་བྱ་འདས (བསྲུང་བསྲུངས)ཕོས་འཕུལ་བ། །

བྱེད་པར (གདལ་དགར་ལྟ་བུ) མ་ནིང (འགོམ་ལྟ་བུ) མོས་འཕུལ (སྲུང་ལྟ་བུ) འཕུལ་མེད་བཞི། །

འཕུལ་ཅན་ལ་བལྟོས་མགོ་ཅན་མང་བའི་སྡེ། །

འདས་སྐུལ་གཉིས་ལ (བསྒྲུབས་སྒྲུབས) ཡང་འཇུག་ཐོབ་ངེས་པའོ། །

ཐོར་བུའི་རིགས་ནི་ངེས་མེད་སྣ་ཚོགས་ཅན། །

དབྱེ་བ་བཞི་སྟེ (དྲང་ལྟ་བུ) བྱེ་བྲག་ཕྱོགས་མཐུན་དང་། །

(བརྩད་ལྟ་བུ) ད་མཐའ་ཅན་དང (བསྐུ་བསྐུས་ལྟ་བུ) འ་ས་གཉིས་བསྲེས་ཏེ། །

(གཏད་གཏོད་གཏད་གཏོད་ལྟ་བུ་ནི་རིམ་བཞིན)

བྱ་བྱེད་འདས་སྐུལ་ཕལ་ཆེར་སྒྲ་མཐུན་པའོ། །

ཞེས་པ་འདི་ནི་དུས་གསུམ་སྤྱི་དང་བྱེ་བྲག་ཐོར་བུ་གསུམ་གྱི་འཇོག་བྱེད་དེ། འདི་ཇི་བཞིན་བློ་ལ་བྱང་ཚེ་རྟགས་འཇུག་གི་དོན་ལ་བློ་གྲོས་ཀྱི་སྒོ་མོ་གསར་བ་ཞིག་འབྱེད་ངེས་པ་ཡིན་ནོ། །

བརྒྱད་པ། ཨེ་ཁྱབ་སུམ་ཅུའི་དྲི་བའི་སྒོ་ནས་ལས་ཚིག་གི་དོན་ལ་རིག་པའི་རྩལ་སྦྱོང་བ།

ཀ སྔོན་འཇུག་གི་ཕོ་ཡིག་ཐོབ་པའི་ལས་ཚིག་ཡིན་ན་དུས་འདས་པ་ཁོ་ན་སྟོན་པས་ཨེ་ཁྱབ།

ཁ། སྔོན་འཇུག་བ་ཡིག་ཐོབ་པའི་བྱ་བྱེད་ཀྱི་ལས་ཚིག་གང་རུང་ཡིན་ན་བྱ་ཚིག་ཁོ་ནས་ཨེ་ཁྱབ།

ག སྔོན་འཇུག་མ་ནིང་གཉིས་ཐོབ་པའི་ལས་ཚིག་གི་དུས་སྟོན་བྱེད་ཡིན་ན་ད་ལྟ་བ་ཁོ་ནས་ཨེ་ཁྱབ།

ང་། སྔོན་འཇུག་འ་ཡིག་ཐོབ་པའི་ལས་ཚིག་ཡིན་ན་གཞན་ལ་སྦྱོར་བའི་བྱ་ཚིག་ལ་མི་འཇུག་པས་ཨེ་ཁྱབ།

ཅ། སྔོན་འཇུག་མོ་ཡིག་ཐོབ་པའི་དུས་གསུམ་སྟོན་བྱེད་ཀྱི་ལས་ཚིག་ཡིན་ན་མ་འོངས་པ་ཁོ་ནས་ཨེ་ཁྱབ།

ཆ། མགོ་ཅན་གྱི་འདས་ཚིག་ཡིན་ན་ཁྱོད་ལ་སྔོན་འཇུག་ངེས་ཅན་དུ་ཡོད་པས་ཨེ་ཁྱབ།

ཇ། སྔོན་འཇུག་ཕོ་ཡིག་ཐོབ་རུང་བའི་བྱ་ཚིག་མ་འོངས་པ་སྟོན་བྱེད་ཡིན་ན་ཁྱོད་ཀྱི་སྔོན་འཇུག་བ་ཡིག་ཡིན་པས་ཨེ་ཁྱབ།

ཉ། སྔོན་འཇུག་མ་ནིང་གཉིས་གང་རུང་གི་ལས་ཚིག་ཅན་ཡིན་ན་ཁྱོད་ཀྱི་འདས་ཚིག་གི་སྔོན་འཇུག་བ་ཡིག་ཡིན་པས་ཨེ་ཁྱབ།

ཏ། མགོ་འདོགས་མེད་པའི་མིང་གཞིའི་འདས་ཚིག་ག་ང་བ་མ་གང་རུང་རྗེས་འཇུག་ཡིན་ན་ཁྱོད་ལ་སའི་ཡང་འཇུག་ཐོབ་པས་ཨེ་ཁྱབ།

ཐ། ན་ར་ལའི་རྗེས་འཇུག་ཅན་གྱི་ཡི་གེ་ཡིན་ན་ཁྱོད་ལ་ད་དྲག་ཐོབ་པས་ཨེ་ཁྱབ།

ད། ད་དྲག་ཅན་གྱི་ཡི་གེ་ཡིན་ན་ཁྱོད་འདས་ཚིག་དང་སྐུལ་ཚིག་གང་རུང་ཡིན་པས་ཨེ་ཁྱབ།

ན། ལས་ཚིག་སྟོན་པའི་མིང་གཞི་ཡིན་ན་ཁྱོད་ཀྱི་ཡི་གེ་རང་སྡེ་ལས་གཞན་དུ་མི་འགྱུར་བས་ཨེ་ཁྱབ།

པ། གཟུགས་མི་འགྱུར་བའི་ལས་ཚིག་ཡིན་ན་ཁྱོད་ཀྱི་ཁ་གཏད་གཟུགས་འགྱུར་གྱི་ལས་ཚིག་ཡོད་པས་ཨེ་ཁྱབ།

ཕ། ཞ་སྡེའི་གཟུགས་འགྱུར་གྱི་ལས་ཚིག་ཡིན་ན་ཁྱོད་ཀྱི་དུས་གསུམ་གའི་མིང་གཞི་མི་འགྱུར་བས་ཨེ་ཁྱབ།

བ། སའི་ཡང་འཇུག་ཅན་ཡིན་ན་ད་ལྟ་བ་དང་འདས་ཚིག་དང་སྐུལ་ཚིག་གསུམ་གང་རུང་སྟོན་པས་ཨེ་ཁྱབ།

མ། ལས་ཚིག་སྟོན་པའི་མིང་གཞི་ཡིན་ན་ཁྱོད་ཀྱི་ཡི་གེ་མི་འདྲ་བ་གཉིས་ལས་ལྷག་མི་འགྱུར་བས་ཨེ་ཁྱབ།

ཙ། མགོ་འདོགས་མེད་པའི་མིང་གཞིའི་འདས་ཚིག་ག་ང་བ་མ་གང་རུང་གི་རྗེས་འཇུག་ཅན་ཡིན་ན་ཁྱོད་ལ་སའི་ཡང་འཇུག་མི་འཐོབ་པས་ཨེ་ཁྱབ། །

ཚ། སྔོན་འཇུག་མ་ནིང་གཉིས་གང་རུང་གི་ལས་ཚིག་ཅན་ཡིན་ན་ཁྱོད་ཀྱི་འདས་ཚིག་གི་སྔོན་འཇུག་བ་ཡིག་མ་ཡིན་པས་ཨེ་ཁྱབ།

ཛ། ལས་ཚིག་སྟོན་པའི་མིང་གཞི་ཡིན་ན་ཁྱོད་ཀྱི་ཡི་གེ་ལ་མི་འདྲ་བ་བཞི་མི་འཐོབ་པས་ཨེ་ཁྱབ།

ཝ། གཟུགས་མི་འགྱུར་བའི་ལས་ཚིག་ཡིན་ན་ཁྱོད་ཀྱི་ཁ་གཏད་གཟུགས་མི་འགྱུར་གྱི་ལས་ཚིག་མེད་པས་ཨེ་ཁྱབ།

ཞ། སྔོན་འཇུག་ཕོ་ཡིག་ཐོབ་རུང་བའི་བྱ་ཚིག་མ་འོངས་པ་སྟོན་བྱེད་ཡིན་ན་ཁྱོད་ཀྱི་སྔོན་འཇུག་བ་ཡིག་མ་ཡིན་པས་ཨེ་ཁྱབ།

ཟ། དུས་གསུམ་སྟོན་པའི་གཟུགས་འགྱུར་གྱི་ལས་ཚིག་ཅན་ཡིན་ན་ཁྱོད་ཀྱི་མིང་གཞིའི་ཡི་གེ་འགྱུར་བས་ཨེ་ཁྱབ།

འ། མིང་རྐྱང་གི་ཡི་གེ་ཡིན་ན་ཁྱོད་ལ་ལས་ཚིག་གི་ཤན་མི་འཇུག་པས་ཨེ་ཁྱབ།

ཡ། མིང་རྐྱང་གི་ཡི་གེ་ལས་ཚིག་གི་ཤན་ཞུགས་པ་ཅན་ཡིན་ན་ཁྱོད་ལ་བྱེད་ཚིག་གི་མིང་མི་འདོགས་པས་ཨེ་ཁྱབ།

ར། ལས་ཚིག་གི་ཤན་ཞུགས་པའི་མིང་ཚིག་ཡིན་ན་ཁྱོད་ལ་འདས་ཚིག་མི་སྦྱོར་བས་ཨེ་ཁྱབ།

ལ། དུས་གསུམ་སྟོན་པའི་གཟུགས་འགྱུར་གྱི་ལས་ཚིག་ཅན་ཡིན་ན་ཁྱོད་ཀྱི་མིང་གཞིའི་ཡི་གེ་མི་འགྱུར་བས་ཨེ་ཁྱབ།

ཤ མགོ་ཅན་དུ་གྱུར་པའི་འདས་ཚིག་ཡིན་ན་ཁྱོད་ཀྱི་འཕུལ་ཡིག་བ་ཡིག་ཡིན་པས་ཨེ་ཁྱབ།

ས། མིང་གཞི་བརྩེགས་མའི་འདས་ཚིག་ག་ང་བ་མ་གང་རུང་གི་རྗེས་འཇུག་ཅན་ཡིན་ན་ཁྱོད་ལ་སའི་ཡང་འཇུག་ཐོབ་པས་ཨེ་ཁྱབ།

ཧ། ན་ར་ལའི་རྗེས་འཇུག་ཅན་གྱི་འདས་ཚིག་དང་སྐུལ་ཚིག་གང་རུང་ཡིན་ན་ཁྱོད་ལ་ཡང་འཇུག་ཡོད་པས་ཨེ་ཁྱབ།

ཨ། ཞ་སྡེའི་གཟུགས་འགྱུར་གྱི་ལས་ཚིག་ཡིན་ན་ཁྱོད་ཀྱི་དུས་གསུམ་གའི་མིང་གཞི་འགྱུར་བས་ཨེ་ཁྱབ།

དེ་ལྟར་ཨེ་ཁྱབ་ཀ་ཁ་སུམ་ཅུའི་དྲི་བ་འདི་ནི་རྟགས་འཇུག་གི་དཀའ་གནད་ཐད་རིག་པ་བྱང་ཞིང་མཉེན་ལ་འབེབས་པའི་ཐབས་ཟབ་མོ་ཞིག་སྟེ། འདིར་ཁྱབ་པ་བཞི་དང་། མ་ཁྱབ་པ་ཉེར་དྲུག་ཡོད་པ་ལས་ཁྱབ་ན་ཇི་ལྟར་ཁྱབ་པའི་རྒྱུ་མཚན་འགོད་པ་དང་། མ་ཁྱབ་ན་མ་ཁྱབ་པའི་སྐྱོན་འཇོག་རྒྱུ་ནི་ཚུལ་འདིར་སྐོམ་པ་ཆུ་འདོད་དང་ལྡན་པའི་དོན་གཉེར་ཅན་རྣམས་ཀྱི་ལས་སྐལ་དུ་བཞག་ཡོད་དོ། །

ཞར་ལ་མུ་བཞིའི་སྒོ་ནས་རིག་པའི་རྩལ་སྦྱོང་བ།

༡༽ སྔོན་འཇུག་ལྔ་བོ་གང་རུང་དང་ཡང་འཇུག་གཉིས་པོ་གང་རུང་ལ་མུ་བཞི།

༢༽ཀ་སྡེའི་མགོ་ཅན་གྱི་ལས་ཚིག་དང་གཟུགས་འགྱུར་གྱི་ལས་ཚིག་གཉིས་ལ་མུ་བཞི།

༣༽ ཅ་སྡེའི་མགོ་ཅན་གྱི་ལས་ཚིག་དང་བྱ་བྱེད་ཐ་མི་དད་པའི་ལས་ཚིག་གཉིས་ལ་མུ་བཞི།

༤༽པ་སྡེའི་འདོགས་ཅན་གྱི་ལས་ཚིག་དང་དུས་གསུམ་གར་འཇུག་པའི་ལས་ཚིག་གཉིས་ལ་མུ་བཞི།

༥༽མོ་ཡིག་ཕུལ་ཅན་གྱི་ལས་ཚིག་དང་འདས་ཚིག་ལ་འཇུག་པའི་ལས་ཚིག་གཉིས་ལ་མུ་བཞི།

༦༽ག་ཡིག་གི་མཐའ་རྟེན་ཅན་དང་དུས་གསུམ་གར་འཇུག་པའི་ལས་ཚིག་གཉིས་ལ་མུ་བཞི།

༧ ༽ཞ་སྡེའི་མིང་གཞིར་གྱུར་པའི་ལས་ཚིག་དང་ཞ་སྡེར་རག་ལས་པའི་འདོགས་ཅན་གྱི་ལས་ཚིག་གཉིས་ལ་མུ་བཞི།

གངས་ཅན་ཁ་སྐད་གདངས་ལྟར་རབ་བཀྲལ་བ། །

འདས་དང་ད་ལྟ་སླད་མ་བགྲང་ཡས་ངག །

རྣམ་དག་ཐ་སྙད་པདྨར་སྦྲང་ཆགས་པས། །

མཐའ་ཀླས་སྐལ་བཟང་དག་ལ་ལྷག་པར་ཕན། །

ཞེས་བྱ་བ་ནི་དབྱངས་ཨ་གཅིག་པུར་ངེས་པའི་ཚིགས་བཅད་བྱ་དཀའ་བའི་སྙན་ངག་གི་སྒོ་ན་དཎྜིའི་གྲེ་འགྱུར་མཚོན་པར་བྱེད་པའི་ངལ་གསོའི་བར་སྐབས་ཀྱི་ཚིགས་སུ་བཅད་པའོ། །

དགུ་བ། རྗེས་འཇུག་གི་རྟགས་ཀྱི་འཇུག་པ།

༡ རྗེས་འཇུག་གི་རྟགས་ཀྱི་དབྱེ་བ།

རྗེས་འཇུག་ཡི་གེ་བཅུ་པོ་ལ། །

ཕོ་མོ་མ་ནིང་གསུམ་དུ་དབྱེ། །

ཕོ་ལ་སྐྱེས་བུ་རབ་འབྲིང་གསུམ། །

མོ་ལ་མོ་དང་ཤིན་ཏུ་མོ། །

མ་ནིང་འགྱུར་དང་མཚན་གཉིས་དང་། །

མཚན་མེད་དག་དང་གསུམ་དུ་འདོད། །

ཀ དངོས་ཀྱི་དོན།

ཐོན་མིའི་བརྩམས་ཆོས་ལས་ཕལ་ཆེར་ནུབ་པའི་དབང་གིས་རྗེས་འཇུག་གི་རྟགས་ཀྱི་དབྱེ་ཚུལ་ལ་མཁས་པ་རྣམས་ཀྱི་བཞེད་པ་ཆེས་ཆེར་མི་མཐུན་པས་ན་བཞེད་སྲོལ་དེ་དག་གི་དགོངས་པ་གཅིག་ཏུ་སྒྲིལ་ཐབས་མེད་དོ། །

དེའི་ཕྱིར་རེ་ཞིག་སི་ཏུ་པཎ་ཆེན་གྱིས་བཀྲལ་བ་ཉིད་རང་ལུགས་ཀྱི་རྩ་བར་བཟུང་ན་དགེ་མཚན་ཆེ་བར་མཐོང་བས་འདི་ལྟར།

རྗེས་འཇུག་གི་ཡི་གེ་ག་ང་ད་ན་བ་མ་འ་ར་ལ་ས་སྟེ་བཅུ་བོ་དེ་རྣམས་ལ། ཕོ་ཡིག་ག་ད་བ་ས་བཞི་དང་། མོ་ཡིག་ང་མ་འ་གསུམ་དང་། མ་ནིང་ན་ར་ལ་གསུམ་སྟེ་རྟགས་གསུམ་དུ་དབྱེའོ། །དེ་ལ་ནང་གསེས་ཀྱིས་ཕྱེ་ན་བརྒྱད་དུ་འགྱུར་ཏེ། ཕོ་ཡིག་བཞི་ལ་དཀྲིགས་ལྟ་བུ་ག་མཐའ་སའི་ཡང་འཇུག་ཅན་རྗེས་འཇུག་ནང་ཕྲད་སྒྲ་དྲག་པའི་དྲག་པ་སྐྱེས་བུ་རབ་དང་། སྟོབས་ལྟ་བུ་བ་མཐའ་སའི་ཡང་འཇུག་ཅན་སྒྲ་དྲག་པའི་འབྲིང་སྐྱེས་བུ་འབྲིང་དང་། རྟག་བཀབ་ལྟ་བུ་ག་བའི་རྗེས་སུ་ཡང་འཇུག་མེད་པ་དང་། བཅད། ཅེས་ལྟ་བུ་ཡང་འཇུག་མེད་པར་མ་ཟད་ད་སའི་རྗེས་འཇུག་ཅན་སྒྲ་དྲག་པའི་ཞན་པ་སྐྱེས་བུ་ཐ་མ་སྟེ་གསུམ་དང་། མོ་ཡིག་གསུམ་ལ་གངས། ཉམས་ལྟ་བུ་སའི་ཡང་འཇུག་ཅན་སྒྲ་ཞན་པའི་དྲག་པ་མོ་ཙམ་དང་། གང་། སྙམ། མཁའ་ལྟ་བུ་ང་མའི་མཐར་ཡང་འཇུག་མེད་པ་དང་འ་མཐའ་ཅན་ནི་སྒྲ་ཤིན་ཏུ་ཞན་པ་སྟེན་ཞན་པའི་ཞན་པ་ཤིན་ཏུ་མོ་སྟེ་གཉིས་དང་། མ་ནིང་གསུམ་ལ། བཙན། བསྟནད་ལྟ་བུ་མིང་གཞིའི་ཕོ་ཡིག་གི་མཐར་དའི་ཡང་འཇུག་ཡོད་མེད་གཉིས་ཀ་དང་། འཇལ་ལྟ་བུ་མིང་གཞིའི་མོ་ཡིག་གི་མཐར་ཡང་འཇུག་མེད་པ་ཁོ་ན་སྟེ་གཉིས་ནི་སྒྲ་བར་མའི་དྲག་པ་འགྱུར་བ་མ་ནིང་དང་། འཛིནད་ལྟ་བུ་མིང་གཞིའི་མོ་ཡིག་གི་མཐར་ཡང་འཇུག་ཡོད་པ་སྒྲ་བར་མ་ལ་དྲག་ཞན་གཉིས་ཀའི་ཆ་དང་ལྡན་པ་མཚན་གཉིས་མ་ནིང་དང་། མཁན། ཐརད་ལྟ་བུ་མིང་གཞིའི་མ་ནིང་གི་མཐར་ཡང་འཇུག་ཡོད་མེད་གཉིས་ནི་སྒྲ་བར་མ་ཙམ་ལས་དྲག་ཞན་གང་དུའང་མི་འགྱུར་བ་མཚན་མེད་མ་ནིང་སྟེ་གསུམ་དུ་དབྱེ་བར་འདོད་དོ། །ཞེས་པ་ནི་སི་ཏུའི་བཞེད་པ་ཐུན་མོང་མ་ཡིན་པའོ། །

ཡང་། སི་ཏུ་ལྟར་ན་རྗེས་འཇུག་ལ་རྟགས་གསུམ་དུ་དབྱེ་བ་ནི་རྗེས་འཇུག་རྣམས་མིང་གཞིའི་ཡི་གེ་གང་ལ་ཞུགས་པ་ལས་བརྗོད་པའི་སྒྲ་དྲག་ཞན་བར་མར་འགྱུར་བའི་དབང་གིས་དེ་ལྟར་འཇོག་གོ །དེ་ཡིན་པའི་ཤེས་བྱེད་ནི། རྩ་བར།

ཕོ་གསུམ་མོ་གཉིས་མ་ནིང་གསུམ། །

དྲག་ཞན་བར་མ་གསུམ་དུ་འཇུག །

ཅེས་པས་གྲུབ་བོ། །ཞེས་འདོད་དོ། །དེའི་ཕྱིར་སྐབས་འདིའི་སྤྱི་དང་བྱེ་བྲག་གི་རྟགས་ཀྱི་ངོས་འཛིན་སྒྲའི་འཇུག་ཚུལ་གྱི་སྒོ་ནས་འཇོག་དགོས་པ་དང་། མིང་མཐའ་དང་རྣམ་དབྱེ་འདྲེན་ཚུལ་གྱི་སྒོ་ནས་འཇོག་མི་རུང་བ་དང་། སྔོན་འཇུག་བཞིན་དུ་འདས་དང་གཞན་བསྒྲུབ་སོགས་ཀྱི་དོན་སྟོན་ཚུལ་གྱི་སྒོ་ནས་ཀྱང་འཇོག་མི་རུང་ཞེས་དགག་གཞག་རྒྱ་ཆེར་བྱས་པ་རྣམས་ཕལ་ཆེར་དོན་ལ་གནས་པས་དེ་ལྟར་དུ་གཟུང་ངོ་། །

འདོད་པ་འདི་དང་མི་འདྲ་བ་རྣམས་ཨ་ལ་ཤའི་སུམ་རྟགས་འགྲེལ་བ་སོགས་སུ་རེའུ་མིག་བཀོད་པ་ལྟར་ཤེས་པར་བྱ་ཡི། འདིར་མཐའ་དག་པར་བཀོད་ན་མང་བར་འགྱུར་རོ། །

ཁ། མཐའ་དཔྱད་པ།

གོང་དུ་བཤད་པ་ལྟར་སྒྲ་གདངས་ཀྱི་སྒོ་ནས་འཇོག་ཚུལ་གཞན་རྣམས་སི་ཏུས་གང་གསུངས་ལེགས་བཤད་དུ་སྣང་ལ། འོན་ཀྱང་རྗེས་འཇུག་བ་ལ་ས་ཡིག་ཞུགས་པ་ནི་སྒྲ་དྲག་པའི་འབྲིང་དུ་འགྱུར་བས་སྐྱེས་བུ་འབྲིང་བོའོ། །ཞེས་པ་ལ་དཔྱད་པར་བྱ་བ་འདི་ཡོད་དེ། ག་དང་བ་གཉིས་རྗེས་འཇུག་གི་ཕོ་ཡིག་ཡིན་པ་ལ་ཁྱད་པར་ཅུང་ཟད་ཀྱང་མེད་པ་དང་། མ་ནིང་གསུམ་གྱི་ཐད་མ་གཏོགས་སྐབས་འདིར་མིང་གཞི་མི་འདྲ་བའི་ཁྱད་བཏོད་དགོས་པ་ཡང་བཤད་མེད་པས་ན་དེ་གཉིས་ལ་ཡང་འཇུག་ས་སྦྱར་བས་རྗེས་འཇུག་ནང་ཕྲད་སྟོབས་ལས་ཅིག་ཤོས་སྐྱེས་བུ་རབ་ཡིན་པ་དང་། ཅིག་ཤོས་སྐྱེས་བུ་འབྲིང་ཡིན་དགོས་པའི་གནད་འགག་དེ་སི་ཏུས་མ་བསྟན་འདུག་གོ །

དེ་བཞིན་དུ་རྗེས་འཇུག་ནང་ཕྲད་སྟོབས་ལས་ཅིག་ཤོས་སྒྲ་དྲག་པའི་དྲག་པར་འགྱུར་བ་དང་། ཅིག་ཤོས་སྒྲ་དྲག་པའི་འབྲིང་དུ་འགྱུར་དགོས་པའི་གནད་ཀྱི་ཁྱད་པར་ཡང་མ་བསྟན་པས་སྐབས་དོན་ཡོངས་སུ་མ་རྫོགས་པའི་སྐྱོན་ཞིག་ཡོད་སྙམ་མོ། །

༢ རྗེས་འཇུག་གི་རྟགས་ཀྱི་འཇུག་ཚུལ།

དེ་ཡང་བྱེད་པ་བཞི་བྱེད་དེ། །

གང་ལ་འཇུག་བྱེད་གང་གིས་བྱེད། །

ཇི་ལྟར་འཇུག་བྱེད་ཅི་ཕྱིར་བྱེད། །

གང་ལ་ཡི་གེ་ཐམས་ཅད་ལ། །

གང་གིས་བཅུ་པོ་དེ་དག་གིས། །

ཀ དངོས་ཀྱི་དོན།

དེ་ཡང་རྗེས་འཇུག་ཕོ་མོ་མ་ནིང་གསུམ་པོ་རེ་རེ་ལའང་བྱེད་པ་བཞི་བཞིའི་སྒོ་ནས་འཇུག་ཚུལ་ཤེས་པར་བྱ་སྟེ། འཇུག་ཡུལ་ཡི་གེ་གང་ལ་འཇུག་པར་བྱེད་པ་དང་། འཇུག་པ་པོ་གང་གིས་འཇུག་པར་བྱེད་པ་དང་། ཚུལ་ཇི་ལྟར་འཇུག་པར་བྱེད་པ་དང་། དགོས་པ་ཅིའི་ཕྱིར་འཇུག་པར་བྱེད་པ་རྣམས་ལས། གང་ལ་འཇུག་ན་ཀ་ནས་ཨའི་བར་གྱི་མིང་གཞིའི་ཡི་གེ་ཐམས་ཅད་ལ་བྱེ་བྲག་མེད་པར་འཇུག་གོ །དེ་དག་ལ་རྗེས་འཇུག་གང་ཞིག་གིས་འཇུག་ན་སྔར་བཤད་པའི་རྗེས་འཇུག་ཡི་གེ་བཅུ་བོ་རྣམས་ཀྱིས་འཇུག་པར་བྱེད་དོ། །

དེ་ཡང་གཞུང་འདིའི་དངོས་བསྟན་ལྟར་ན། ཀག ཀང་། ཀད། ཀན། ཀབ། ཀམ། ཀའ། ཀར། ཀལ། ཀས། ཞེས་པ་ནས། ཨག ཨང་། ཨད། ཨན། ཨབ། ཨམ། ཨའ། ཨར། ཨལ། ཨས། ཞེས་གསལ་བྱེད་སུམ་ཅུ་བོ་རེ་རེ་ལ་རྗེས་འཇུག་གི་ཡི་གེ་བཅུ་ག་འཇུག་པར་བསྟན་ན་ཡང་། དེ་དག་གིས་དོན་ཅི་སྟོན་ལ་དཔྱད་པའི་དབང་དུ་བཏང་ན། གང་། གད། གབ། གར་སོགས་དང་། ཕག ཕང་། ཕན། ཕམ་ལྟ་བུ་རྣམས་ནི་དོན་དེ་དང་དེ་ལ་དྲང་ཐད་དུ་འཇུག་པ་ལས། ཝག ཝད། ཝན་ལྟ་བུ་ནི་དོན་འདི་ལ་འཇུག་ཅེས་བསྟན་དུ་མེད་པར་མ་ཟད། དག་ཡིག་ཁུངས་མ་རྣམས་སུའང་མཐོང་རྒྱུ་མེད་དོ། །

འོ་ན་རྟགས་འཇུག་གི་གཞུང་དུ།

གང་ལ་ཡི་གེ་ཐམས་ཅད་ལ། །

གང་གིས་བཅུ་བོ་དེ་དག་གིས། །

ཞེས་དམིགས་ཀྱིས་མ་བཀར་བར་སྤྱི་ཁྱབ་ཏུ་གསུངས་པའི་དགོས་པ་དེ་གང་ཡིན་ཞེ་ན། དེ་ནི་གསལ་བྱེད་སུམ་ཅུ་བོ་ལ་རྗེས་འཇུག་བཅུ་ག་ཁྱད་པར་མེད་པར་འཇུག་ཏུ་རུང་བར་བསྟན་པ་དང་གཅིག གལ་ཏེ་རང་གི་སྐད་དང་མཐུན་པའི་མིང་བརྡ་གསར་བ་བཟོ་དགོས་པའི་གལ་ལ་ཐུག་ཚེ་དེ་དག་ལས་གང་འོས་ཤིག་བཀོལ་ཆོག་པའི་དམིགས་བསལ་ཡོད་པ་དང་གཉིས་ཀྱི་སྒོ་ནས་ཤེས་པར་བྱའོ། །དཔེར་ན་རྗེ་ཙོང་ཁ་བའི་གསུང་ཐོར་བུའི་གྲས་ན་འོ་བརྒྱལ་ལ་ཝོ་བརྒྱལ་ཞེས་བྱ་དཀའ་བའི་ཀ་རྩོམ་འབྲི་གནང་མཛད་ཡོད་པ་བཞིན་ནོ། །

ཁ། མཐའ་དཔྱད་པ།

གསེར་ཏོག་འགྲེལ་བར། མིང་གཞི་གང་ལ་རྗེས་འཇུག་གང་གིས་འཇུག་པ་བཤད་སྐབས་སུ། ཡི་གེ་གང་ལ་འཇུག་པའི་ཚུལ་གཅིག་དང་། མི་འཇུག་པའི་ཚུལ་གཉིས་ཡོད་མོད། འཇུག་པ་ཡིག་ཚོགས་མང་བའི་ཕྱིར་མི་འཇུག་པའི་སྒོ་ནས་མདོ་ཙམ་བཤད་ཅེས་པའི་ནང་ན། རྐྱག ལྡང་། དབད། དབྲད། སྔན། དཀྲབ། ཛམ། སྦམ། བལྟམ། ལར། གདར་རྣམས་ཀྱང་བཀའ་བསྟན་གྱི་གཞུང་ཆེ་ཆུང་རྣམས་སུ་ཡིག་གཟུགས་ཙམ་ཡང་མི་སྣང་། ཞེས་བཤད་པ་མི་འཐད་དེ། ཕྱི་སའི་རྐྱག་པ། མལ་ནས་ལྡང་། བཤེས་སྤྲིངས་ལས་དབད་པ་དང་དབྲད་པ་གཉིས་ཀ་འབྱུང་སྟེ་ཁྱིའི་སྡེར་མོས་དབྲད་པ། སྔོན་ཆད་དམ་སྔན་ཆད་གདམ་ང་ཅན། འཁྲབ་མའི་ནང་དུ་ནས་དཀྲབ་པ། ཛམ་གླིང་ལ་འས་འཕུལ་ཡོད་མེད་གཉིས་ཀ་རུང་བ། གཏོས་ཆེ་བ་ལ་སྦམ་མཐོ་བ། མ་འོངས་པའི་བལྟམ་འགྱུར། ལར་ནི་སྤྱིར་ཞེས་པ་དང་འཇུག་པ་མཚུངས་པ། ཐུད་ཀྱི་གདར་དང་མར་གྱི་གདར། ཞེས་པ་རྣམས་བཀའ་བསྟན་ཕར་ཟད་ཡོངས་གྲགས་ཀྱི་དག་ཡིག་རྣམས་སུའང་ཡོད་པས་ན་ཐུགས་མཉམ་མ་བཞག་པའི་གསུང་དུ་གོར་མ་ཆག་གོ །

ཡང་། དེས་ཞེས་པ་རྣམ་དབྱེ་སྦྱར་བའི་བྱེད་ཚིག་ལས་མིང་དུ་མ་གྲུབ་ཅེས་པ་དང་། བལྟམས་ཞེས་ཡང་འཇུག་ཅན་ལས་བལྟམ་ཞེས་པ་མེད་ཚུལ་འདྲ་བ་ཞིག་བཤད་པ་ལ། བཟང་པོ་སྤྱོད་པའི་མདོ་ལས། དེས་ཤིང་ཕ་རོལ་ཕྱིན་ལ་རབ་བརྩོན་ཏེ། །དང་། བསྟོད་སྤྲིན་རྒྱ་མཚོ་ལས། ལ་ལར་བལྟམ་ཞིང་ཞིང་གཞན་དུ་ཡང་། ཞེས་སྒྲ་རྒྱན་སྦྱར་བའི་ལུང་གཉིས་ཀྱིས་གཤགས། དེས་པ་ནི་ཞི་དུལ་གྱི་དོན་ནོ། །

བཅུ་བ། ཇི་ལྟར་འཇུག་པ་ལས་སྒྲའི་འཇུག་ཚུལ།

ཇི་ལྟར་རྣམ་པ་གཉིས་ཡིན་ཏེ། །

སྒྲ་ཡི་འཇུག་ཚུལ་དོན་གྱི་ཚུལ། །

ཕོ་གསུམ་མོ་གཉིས་མ་ནིང་གསུམ། །

དྲག་ཞན་བར་མ་གསུམ་དུ་འཇུག །

དྲག་པ་གསུམ་ཉིད་ནང་ཕྲད་དམ། །

གལ་ཏེ་ཞན་པ་ནང་ཕྲད་ན། །

དེ་ལའང་ནང་གི་ཆ་ཤས་ཀྱིས། །

དེ་ཡང་དྲག་ཞན་གཉིས་སུ་དབྱེ། །

མ་ནིང་གསུམ་དུ་གང་གཏོགས་པ། །

དྲག་དང་ཕྲད་ན་དྲག་པར་འགྱུར། །

ཞན་དང་ཕྲད་ན་ཞན་པར་འགྱུར། །

གཉིས་ཀ་དག་དང་ཕྲད་གྱུར་ན། །

དེ་ནི་གཉིས་ཀ་ཅན་དུ་འགྱུར། །

གཉིས་ཀ་དག་དང་མ་ཕྲད་ན། །

གང་དུ་ཡང་ནི་མི་འགྱུར་རོ། །

དེས་ན་འགྱུར་དང་མཚན་གཉིས་དང་། །

མཚན་མེད་དག་དང་གསུམ་དུ་འདོད། །

དེ་ནི་སྒྲ་ཡི་འཇུག་ཚུལ་ལོ། །

ཀ དངོས་ཀྱི་དོན།

རྗེས་འཇུག་ཞུགས་ཚུལ་གྱི་དབང་གིས་སྒྲ་དྲག་ཞན་དུ་འགྱུར་བ་ནི་སྒྲའི་འཇུག་ཚུལ་དང་། དེ་ལྟར་ཞུགས་པས་དོན་ཅི་ཞིག་སྟོན་པ་ནི་དོན་གྱི་འཇུག་ཚུལ་ཞེས་བྱའོ། །རྗེས་འཇུག་གི་ཡི་གེ་བཅུ་ལས་ཕོ་སྐྱེས་བུ་རབ་འབྲིང་ཐ་གསུམ་མིང་གཞིའི་ཡི་གེ་གང་ལ་ཞུགས་ཀྱང་བརྗོད་པའི་སྒྲ་གདངས་དྲག་པར་དང་། མོ་ཙམ་དང་ཤིན་ཏུ་མོ་གཉིས་ལ་ཞུགས་ན་ཞན་པར་དང་། འགྱུར་བ་མཚན་གཉིས་མཚན་མེད་མ་ནིང་གསུམ་ལ་ཞུགས་ན་བར་མ་སྟེ་རན་པར་འཇུག་པ་ཡིན་ནོ། །

ནང་གསེས་ཀྱི་དབྱེ་བས་སྒྲའི་འཇུག་ཚུལ་མི་འདྲ་བ་བརྒྱད་ཡོད་དེ། དྲག་པ་གསུམ་སྟེ་ཕོ་ཡིག་སྐྱེས་བུ་རབ་འབྲིང་ཐ་གསུམ་ནི་རྗེས་འཇུག་ནང་ཕྲད་ཅེས་པ་ཡང་འཇུག་ཞུགས་པས་སྒྲ་དྲག་པ་གཞིར་བཞག་ལ། དཀྲིགས་དང་སྟོབས་ལྟ་བུ་སྐྱེས་བུ་རབ་འབྲིང་གཉིས་དང་། ཡང་འཇུག་མེད་པ་རྟག་དང་བཅད་ལྟ་བུ་སྐྱེས་བུ་ཐ་མ་སྟེ་གསུམ་དང་། ཞན་པ་མོ་ཡིག་རྣམས་རྗེས་འཇུག་ནང་ཕྲད་ཀྱི་དབང་གིས་ནང་གི་ཆ་ཤས་ཞེས་པ་ནང་གསེས་ལ་དྲག་ཞན་གཉིས་སུ་དབྱེ་སྟེ། ཡང་འཇུག་ཅན་གངས་ལྟ་བུ་མོ་ཙམ་དང་། ཡང་འཇུག་མེད་པ་མཁའ་ལྟ་བུ་ཤིན་ཏུ་མོའོ། །སྐབས་འདིར་མུ་ཏིག་ཕྲེང་མཛེས་སུ། དམ་ཞེས་པ་སྡུད་པའི་ཚིག་ཕྲད་དེ་གཤམ་དུ་དབྱེ་ཞེས་གསུངས་པ་དང་སྦྲེལ་བའི་སླད་དུའོ། །ཞེས་པའི་འབྲུ་གཉེར་ཚུལ་དོན་དང་འབྱོར་མིན་བརྟག་པར་བྱ། །

དེ་བཞིན་དུ་མ་ནིང་གསུམ་དུ་གཏོགས་པའི་རྗེས་འཇུག་གི་ཡི་གེ་ན་ར་ལ་རྣམས་ནི་སྔ་མ་རྣམས་དང་མི་འདྲ་བར་མིང་གཞི་དང་རྗེས་འཇུག་ནང་ཕྲད་གཉིས་ཀ་ལ་བལྟ་དགོས་པས་ན། མིང་གཞི་ཕོ་ཡིག་དྲག་པ་དང་ཕྲད་ན་ད་དྲག་གི་ཡང་འཇུག་ཡོད་མེད་ཇི་ལྟར་ཡང་བཙན་དང་བསྟནད་ལྟ་བུ་སྒྲ་དྲག་པར་འགྱུར་བ་དང་གཅིག མིང་གཞི་མོ་ཡིག་ཞན་པ་དང་ཕྲད་ཅིང་ད་དྲག་གི་ཡང་འཇུག་མེད་པའི་ཚེ་འཇལ་ལྟ་བུ་སྒྲ་ཞན་པར་འགྱུར་བ་དང་གཉིས། མིང་གཞི་མ་ནིང་བར་མ་དང་ཕྲད་ན་ད་དྲག་གི་ཡང་འཇུག་ཡོད་པ་ཐརད་ལྟ་བུ་དྲག་པར་འགྱུར་བ་དང་གསུམ་ནི་འགྱུར་བ་མ་ནིང་དང་། མིང་གཞི་མོ་ཡིག་ཞན་པ་དང་ཡང་འཇུག་དྲག་པའི་བར་དུ་ཆུད་ནས་དྲག་ཞན་གཉིས་ཀ་དང་ཕྲད་པར་གྱུར་པ་འཛིནད་ལྟ་བུའི་མ་ནིང་དེ་ནི་སྒྲ་དྲག་ཞན་གཉིས་ཀ་ཅན་ནམ་ཆ་མཉམ་དུ་འགྱུར་བ་སྟེ་མཚན་གཉིས་མ་ནིང་དང་། མིང་གཞི་མ་ནིང་གི་ཡི་གེ་རྣམས་ལ་རྗེས་འཇུག་མ་ནིང་ན་ར་ལ་གསུམ་ཞུགས་ཤིང་ཡང་འཇུག་མེད་ཚེ་དྲག་ཞན་གཉིས་ཀ་དང་མ་ཕྲད་པས་སྒྲ་དྲག་ཞན་གང་དུ་ཡང་མི་འགྱུར་བ་མཁན་དང་ཆར་ཕལ་ལྟ་བུ་བར་མ་ཉིད་དུ་གནས་པ་སྟེ་མཚན་མེད་མ་ནིང་ངོ་། །

རྒྱུ་མཚན་དེའི་རྐྱེན་གྱིས་མ་ནིང་ལ་འགྱུར་བ་མཚན་གཉིས་མཚན་མེད་གསུམ་དུ་འདོད་དགོས་པ་དེ་ནི་སྒྲའི་འཇུག་ཚུལ་ཡིན་ནོ། །འདི་ནི་དངུལ་ཆུ་དྷརྨ་བྷ་དྲས་མཛད་པའི་སི་ཏུའི་ཞལ་ལུང་དང་། དངུལ་ཆུའི་དབོན་པོ་དབྱངས་ཅན་གྲུབ་པའི་རྡོ་རྗེས་མཛད་པའི་རྟགས་འཇུག་དཀའ་གནད་གསལ་བའི་མེ་ལོང་གཉིས་ཀྱི་དགོངས་པ་ལྟར་བཀྲལ་ཡོད་དོ། །





ཐོན་མིའི་ཞལ་ལུང་ཁག་བརྒྱད་པ།




༈ རྟགས་འཇུག་གི་ས་བཅད།

དང་པོ། ཡི་གེའི་སྤྱིའི་རྟགས་ཀྱི་དབྱེ་བ།

ཕོ་ཡི་ཡི་གེ་འབའ་ཞིག་ལ། །

སྡེ་བ་ཕྱེད་དང་བརྒྱད་གནས་པའང་། །

སྡེ་ཚན་ལྔ་རུ་དྲིལ་བྱས་ནས། །

ཕོ་དང་མ་ནིང་མོ་དང་ནི། །

ཤིན་ཏུ་མོ་དང་བཞི་བཞི་རུ། །

སྡེ་བ་བཞི་བ་ཡན་ཆད་དབྱེ། །

ལྷག་མ་བཅུ་བཞི་གནས་པ་ལ། །

ཙ་སོགས་གསུམ་ནི་ཅ་སོགས་སྦྱོར། །

ཝ་ནི་བ་དང་སྦྱར་བར་བྱ། །

ལྷག་མ་དྲུག་ནི་མོ་རུ་སྦྱར། །

ར་ལ་ཧ་ནི་མོ་གཤམ་སྟེ། །

མ་ནིང་མཚན་མེད་ཅེས་ཀྱང་བྱ། །

ཀ དངོས་ཀྱི་དོན།

སྤྱིར་(Dབོད་ཀྱི་ཡི་གེ་)ལ་ཕོ་མོ་གཉིས་སུ་དབྱེ་བའི་དབང་དུ་བཏང་ན། (Eདབྱངས་ཡིག་བཞི་མོ་དང་། གསལ་བྱེད་སུམ་ཅུ་ཕོ་ཡིན་)ལ། དེས་ན་ཕོའི་ཡི་གེ་འབའ་ཞིག་སྟེ་གསལ་བྱེད་སུམ་ཅུ་བོ་ཁོ་ན་ལ། སྡེ་བ་ཕྱེད་དང་བརྒྱད་གནས་པ་སྟེ། དེ་ཡང་སྡེ་བ་དང་པོ་ཀ་ཁ་ག་ང་། གཉིས་པ་ཅ་ཆ་ཇ་ཉ། གསུམ་པ་ཏ་ཐ་ད་ན། བཞི་བ་པ་ཕ་བ་མ། ལྔ་བ་ཙ་ཚ་ཛ་ཝ། དྲུག་པ་ཞ་ཟ་འ་ཡ། བདུན་པ་ར་ལ་ཤ་ས། ཕྱེད་པ་ཧ་ཨ་རྣམས་སོ། །དེ་རྣམས་སྡེ་ཚན་ལྔ་རུ་དྲིལ་བ་ནི། གང་ཟག་ཕོ་མོ་མ་ནིང་སྐད་དང་མཐུན་པར་སྒྲ་དྲག་པ་ཕོ་དང་། རན་པ་མ་ནིང་དང་། ཅུང་ཟད་ཞན་པ་མོ་དང་། དེ་ལས་ཀྱང་ཅུང་ཟད་ཞན་པ་ཤིན་ཏུ་མོ་དང་། ཤིན་ཏུ་ཞན་པ་མོ་གཤམ་སྟེ་རྣམ་པ་ལྔའོ། །དེ་ཡང་སྡེ་བ་སྔ་མ་བཞི་པོ་རྣམས་ཀྱི་དང་པོ་ཀ་ཅ་ཏ་པ་ཕོ་དང་། གཉིས་པ་ཁ་ཆ་ཐ་ཕ་མ་ནིང་དང་། གསུམ་པ་ག་ཇ་ད་བ་མོ་དང་། བཞི་བ་ང་ཉ་ན་མ་རྣམས་ཤིན་ཏུ་མོར་དབྱེ་བར་བྱའོ། །དེ་དག་གི་ལྷག་མ་ཙ་སྡེའི་མན་དུ་ཡི་གེ་བཅུ་གཞི་གནས་པ་ལ། ཙ་ལ་སོགས་པ་སྟེ་ཙ་ཚ་ཛ་གསུམ་ནི། རིམ་བཞིན་སྔར་བསྟན་པའི་ཅ་ལ་སོགས་པ་གསུམ་དང་སྦྱར་བར་བྱས་སྟེ། ཙ་ཕོ། ཚ་མ་ནིང་། ཛ་མོར་ཤེས་པར་བྱའོ། །དེ་བཞིན་དུ་ཝ་ནི་བ་དང་སྦྱར་བས་མོ་དང་། ལྷག་མ་ཞ་ཟ་འ་ཡ་ཤ་ས་དྲུག་ནི་མོའི་ཡི་གེར་སྦྱར་བར་བྱའོ། །ར་ལ་ཧ་གསུམ་ནི་མོ་གཤམ་གྱི་ཡི་གེ་སྟེ་མིང་གཞན་མ་ནིང་མཚན་མེད་ཅེས་ཀྱང་བརྗོད་ལ། ཨ་ནི་ཕྱོགས་སུ་མ་ལྷུང་བའི་རྟགས་མེད་པའོ། །ཞེས་པ་ནི་ཡོངས་གྲགས་རྒྱུགས་ཆེ་བའི་འགྲེལ་ཚུལ་དང་། ཨ་ཡིག་ནི་མོ་གཤམ་དུ་མ་ཟད། ར་ལ་ཧ་གསུམ་ལས་ཀྱང་རྩོལ་བ་ཤིན་ཏུ་ཞན་པའི་ཕྱིར་མཚན་མེད་ཀྱི་ཡི་གེ་ཞེས་ཀྱང་བྱའོ། །ཞེས་པ་ནི་སི་ཏུ་བསྟན་པའི་ཉིན་བྱེད་ཀྱི་འགྲེལ་ཚུལ་ལོ། །

ཁ། མཐའ་དཔྱད་པ།

ཕུན་གླིང་པར་མའི་རྟགས་འཇུག་རྩ་བར།

སྡེ་ཚན་ལྔ་རུ་དྲིལ་བྱས་ནས། །ཞེས་པའི་འཕྲོར།

ཡི་གེ་སུམ་ཅུ་ཐམ་པ་ལ། །

ཕོ་མོ་མ་ནིང་གསུམ་དུ་དབྱེ། །

ཞེས་བཀོད་ཡོད་པ་ལྟར་དུ་ཅོ་ནེ་གྲགས་པ་བཤད་སྒྲུབ་སོགས་ཀྱི་འགྲེལ་བར་ཡང་དེ་ལྟར་བཀོད་པ་ནི་མཆན་དཀྱུས་ལ་ཤོར་བའི་ཚིག་ཡིན་ན་མ་གཏོགས་ཐོན་མིའི་རང་གཞུང་མིན་པར་སེམས་སོ། །

རྡོ་རིང་བའི་རྟགས་འགྲེལ་སོགས་འགྲེལ་བཤད་སྔ་མ་འགར། སྐད་གདངས་དྲག་ཞན་བར་མའི་དབང་གིས་ཡི་གེ་ལ་ཕོ་མོ་མ་ནིང་གི་ཐ་སྙད་བཏགས་པ་འགྲེལ་སྐབས་ཐུན་མོང་བའི་རིག་གནས་ཀྱི་བརྡ་ཆད་དང་མི་འཚམ་པའི་ཕྱི་ནང་གསང་བའི་མིང་བརྡ་སྦྱར་བ་ནི་སྐབས་འདིར་འབྲེལ་ཆུང་ཞིང་འཐད་པར་མ་མཐོང་ངོ་། །(Hགཙོས་རྟགས་འཇུག་)ཏུ། (Gསྐབས་འདིར་མཁས་པ་འགའ་ཞིག་གིས་ཕྱི་ནང་གསང་གསུམ་གྱི་བཤད་པ་མཛད་པ་སྤྱིར་བཏང་མི་འཐད་པ་མ་ཡིན་མོད། འོན་ཀྱང་སྐབས་འདིར་དེ་འདྲའི་རྣམ་གཞག་སྨོས་མ་དགོས་ཤིང་སྙིང་པོ་ཅི་ཡང་མེད་དོ།) །ཞེས་གསུངས་པའང་རྡོ་རིང་བའི་འགྲེལ་བ་ལ་གཟས་པ་གོར་མ་ཆག་གོ །

སྐབས་འདིར་བསྟན་གྱི་སྡེ་ཚན་ལྔ་ནི། ཕོ་མོ་མ་ནིང་ཤིན་ཏུ་མོ་མོ་གཤམ་སྟེ་ལྔ་པོ་འདི་ལ་ངོས་འཛིན་པ་ནི་རྩ་བར་གསལ་བས་འགྲེལ་མཛད་རྣམས་ཞལ་འཆམ་ལ། འོན་ཀྱང་རྩ་བའི་མཇུག་གི་རྐང་བ་གཅིག་ཡོད་པ་དེ་ལ་བཀླག་ཚུལ་དང་འགྲེལ་ཚུལ་གཏན་མི་འདྲ་བ་འདི་ལྟར། སི་ཏུས་མ་ནིང་དང་ཨ་ནི་ཞེས་པའི་ཡིག་གཟུགས་ནོར་སོ་བྱུང་ཞེས་ཡིག་སྡེབ་བཅོས་ནས་ཨ་ནི་མཚན་མེད་ཅེས་ཟེར། བསྟན་འགྱུར་གྲས་སུ་བཞུགས་པའི་རྟགས་འཇུག་དང་། འགྲེལ་མཛད་སྔ་ཕྱི་ཕལ་ཆེ་བས་མ་ནིང་མཚན་མེད་ཅེས་བཀླགས་ནས་འགྲེལ་སྐབས་རང་རང་གི་བཞེད་པ་ལྟར་ཚིག་གི་འབྲུ་སྣོན་བྱེད་དོ། །

སི་ཏུས། འགྲེལ་བྱེད་སྔ་མ་ཁ་ཅིག་ཨ་ཡིག་རྟགས་མེད་དུ་འདོད་པ་དེ་བཀག་པ་ནི་ད་དུང་ཞིབ་འཇུག་བྱེད་དགོས་པའི་གནས་སུ་སྣང་སྟེ། རྒྱུ་མཚན་ནི། ལོ་ཆེན་བྱང་ཆུབ་རྩེ་མོའི་བུ་ཆེན་ལོ་ཙཱ་བ་ནམ་མཁའ་བཟང་པོའི་སུམ་རྟགས་འགྲེལ་བ་བསྟན་པའི་སྒྲོན་མེར། ཨ་ཡིག་རྟགས་མེད་པའོ། །ཞེས་དང་། ཞ་ལུ་ལོ་ཆེན་དགུང་ལོ་བགྲེས་པའི་སྐབས་སུ་མཛད་པའ(Hདག་ཡིག་ཟ་མ་ཏོག་)ལས།

(Gཕྱོགས་སུ་ལྷུང་བ་ཉི་ཤུ་དགུ། །

སུམ་ཅུ་བ་ལ་ཕྱོགས་ལྷུང་མེད། །)

ཅེས་གསུངས་པ་འདི་དག་ནི་རང་དགར་ཡལ་བར་འདོར་དུ་མི་རུང་བའི་རྡོ་རྗེའི་ཚིག་ཡིན་ཞིང་། མཐར་གཏུགས་ན་ཕྱོགས་ལྷུང་མེད་ཅེས་པ་ནི་རྟགས་མེད་པའི་དོན་ནོ། །གཞན་ཉེར་དགུ་བོ་ཕྱོགས་ལྷུང་ཅན་ཡིན་པའི་དོན་ནི། མིང་གཞི་དང་སྔོན་འཇུག་དང་རྗེས་འཇུག་གི་རྟགས་ཀྱི་སྐབས་འགྱུར་འགྲོ་བ་སྟེ། མིང་གཞིའི་སྐབས་ག་ད་གཉིས་མོ་ཡིག་ཡིན་པ་དེ་སྔོན་འཇུག་གི་དུས་སུ་མ་ནིང་དང་རྗེས་འཇུག་གི་སྐབས་ཕོ་ཡིག་ཏུ་འགྱུར་བ་ལྟ་བུའི་སྒོ་ནས་ཤེས་དགོས་པའི་དོན་ནོ། །

གཙོས་སུམ་ཅུ་བའི་འགྲེལ་བར་སྤྱིར་སི་ཏུའི་རྗེས་སུ་འབྲང་ཅི་ཐུབ་མཛད་ན་ཡང་། སྐབས་འདིར་ཨ་ཡིག་མ་ནིང་མཚན་མེད་དུ་རྩ་བས་ཤུགས་ལ་བསྟན་ཅེས་རང་ལུགས་བཞག་ནས། ཨ་ནིའི་ཡི་གེ་ལ་མ་ནིང་ཞེས་ཡིག་ནོར་བྱུང་ཟེར་བ་དང་། མོ་ནི་བདག་ད་མ་འོངས་ཞེས་བཅོས་པ་རྣམས་ལ་ཧ་ཅང་ཐལ་བའི་སྐྱོན་འཕེན་ནོ། །

(Hགསེར་ཏོག་འགྲེལ་བ)ར་ཡང་། (Gཨ་ཡིག་མཚན་མེད་དུ་འདོད་ཕྱིན་རྟགས་མེད་དུ་དོན་གྱིས་ཁས་བླངས་སོང་བས་སྡེ་ཚན་ལྔར་མི་གཏོགས་པའི་ཨ་ཡིག་ཐོན་མིའི་བཞེད་པ་ལས་མི་འདའ་སྙམ་མོ། །)ཞེས་གསུངས་པའི་རིགས་པ་འདི་སི་ཏུ་ལ་ཤིན་ཏུ་རྣོའོ། །སྤྱིར་ན་རྟགས་དང་མཚན་མ་གཉིས་མིང་གི་རྣམ་གྲངས་མ་ཡིན་པར་སུ་ཞིག་གིས་སྨྲ།

སི་ཏུའི་ལུགས་གཞིར་བཞག་ནའང་ཚིག་ལ་སྐྱོན་འདི་འཇུག་སྟེ། མུ་ཏིག་ཕྲེང་མཛེས་ལས། ཨ་ཡིག་ནི་མོ་གཤམ་གྱི་ཡི་གེ་ཡིན་པར་མ་ཟད། མཚན་མེད་ཀྱི་ཡི་གེ་ཞེས་ཀྱང་བྱའོ། །ཞེས་དང་། གཞུང་དེ་ལྟར་བཀླགས་པས་སྐྱོན་དུ་འགྱུར་བའི་ཚུལ་ཇི་ལྟ་བུ་ཞེ་ན། མོ་གཤམ་དང་མ་ནིང་གི་གཞི་མཐུན་ཁས་ལེན་དགོས་པའི་སྐྱོན་དེ་ཉིད་དང་། ཞེས་དང་། མཚན་མེད་ཅེས་པས་དེ་མོ་གཤམ་ཡིན་ཡང་། ཞེས་དང་། དེ་ལྟ་ནའང་མཚན་མེད་ཅེས་པས་མ་ནིང་མཚན་མེད་ཉིད་བསྟན་པར་སོང་བས་སྔར་སྨོས་པའི་སྐྱོན་མི་ཁེགས་སོ་སྙམ་ན་དོགས་པ་དེ་སྐྱེ་མི་དགོས་ཏེ། མ་ནིང་འགྱུར་བ་དང་། མཚན་གཉིས་དང་། མཚན་མེད་གསུམ་དུ་དབྱེ་བ་རྗེས་འཇུག་གི་སྐབས་སུ་ཡིན་གྱི། འདིར་མི་འགྲིག་བཞིན་དུ་དེ་ལྟར་ཚེགས་ཀྱིས་སྦྱོར་བ་ལ་དགོས་པ་མེད་པའི་ཕྱིར་རོ། །ཞེས་བཤད་པ་རྣམས་ལ་ནང་འགལ་ཡོད་དེ། ཨ་ཡིག་མོ་གཤམ་གྱི་ཡི་གེ་ཡིན་པར་མ་ཟད་མཚན་མེད་ཀྱི་ཡི་གེ་ཞེས་ཀྱང་བྱའོ། །ཞེས་བཤད་པ་དེས་མོ་གཤམ་དང་མཚན་མེད་ཀྱི་གཞི་མཐུན་ཡོད་པར་བསྟན། མཚན་མེད་ལ་མ་ནིང་མ་ཡིན་པ་ཞིག་ག་ན་སྲིད་དེ། སྐྱེས་བུ་གང་ཞིག ཆུ་སྒོ་ཙམ་ལས་མངོན་གསལ་གྱི་ཕོ་མོའི་མཚན་མ་མེད་ན་མ་ནིང་ཡིན་པས་ཁྱབ་པའི་ཕྱིར་རོ། །མ་གྲུབ་ན་གསོ་བ་རིག་པའི་ལུས་ཀྱི་ཆགས་ཚུལ་ལ་གཟིགས་ཤིག་དེས་ན་ཨ་ཡིག་མ་ནིང་མཚན་མེད་ཡིན་པར་རང་གིས་བསྟན་ཟིན་པས་མོ་གཤམ་དང་མ་ནིང་གི་གཞི་མཐུན་མེད་པ་བུད། གཞན་ཡང་། འཇིག་རྟེན་གྱི་གྲགས་པ་དང་བསྟུན་ན། འགྱུར་བ་མ་ནིང་། མཚན་གཉིས་མ་ནིང་། མཚན་མེད་མ་ནིང་གསུམ་པོ་གང་རུང་ཡིན་ན་མོ་གཤམ་ཡིན་པས་ཁྱབ་ཀྱང་། མོ་གཤམ་ཡིན་ན་དེ་གསུམ་གང་རུང་ཡིན་པས་མ་ཁྱབ་ཅེས་སྨྲས་ན་ལན་ཇི་ལྟར་གདབ། དེའི་ཕྱིར་བྱེད་རྩོལ་མཉམ་པ་ཅན་དང་ཤིན་ཏུ་ལྷོད་ཅིང་ཞན་པ་གཉིས་དབྱེ་སྒོ་གཅིག་ལ་འདུ་རུང་སྟེ། མཚན་མེད་མ་ནིང་ཡང་ཡིན་མོ་གཤམ་ཡང་ཡིན་པའི་གཞི་མཐུན་པ་འཇིག་རྟེན་ན་སྲིད་པ་བཞིན་ནོ། །ཡང་རྗེས་འཇུག་སྐབས་ལྟར་མ་ནིང་མཚན་མེད་ཀྱི་བརྡ་དེ་འདིར་མི་སྦྱོར་གསུངས་ན། མཚན་མེད་ཅེས་པ་རྟགས་མེད་དང་དོན་གཅིག་པས་ཨ་ཡིག་རྟགས་མེད་ཅན་དུ་མི་འདོད་བཞིན་དུ་ཁས་བླངས་པར་གྱུར་ཏོ། །སྤྱིར་སི་ཏུའི་སུམ་རྟགས་ཀྱི་གཞུང་འདི་སྦྱར་བྱང་དུ་གསལ་བ་ལྟར། ལོ་བཅོ་ལྔའི་རིང་བསྒྲིགས་པ་ལས་རྟགས་འཇུག་གི་གཞུང་ལ་ཆེས་ཁྱད་པར་དུ་འཕགས་པའི་འཕགས་ཆོས་ཤིན་ཏུ་མང་བ་སྨོས་མ་དགོས་སོ། །

(Hམཁས་དབང་པྲ་སྟིའི་བཤད་སྦྱར)་དུ།

(Gར་ལ་ཧ་ནི་མོ་གཤམ་སྟེ། །

མ་ནིང་མཚན་མེད་ཅེས་ཀྱང་བྱ། །)ཞེས་དང་།

(Hཨ་ལ་ཤ)ས།

(Gར་ལ་ཧ་ནི་མོ་གཤམ་སྟེ། །

ཨ་ཡིག་ཀུན་གྱི་སྲོག་ཏུ་ཞུགས། །)

ཞེས་པའི་དགོངས་པ་དང་མཐུན་པར་ཨ་ཀྱ་ཡོངས་འཛིན་དང་གསེར་ཏོག་འགྲེལ་བ་རྣམས་སུ་ཡང་དེ་ལྟར་འཆད་དེ། (Hཨ་ཀྱ་ཡོངས་འཛིན་)གྱིས་བཀོད་པའི་སྡོམ་ཚིག་ཏུ།

(Gར་ལ་ཧ་གསུམ་མོ་གཤམ་སྟེ། །

མིང་གཞན་མ་ནིང་མཚན་མེད་ཟེར། །

ཨ་ཡིག་འདིར་ནི་རྟགས་མེད་ཡིན། །)

ཞེས་པ་ལྟར་བཟུང་ན་ཀུན་དང་མཐུན་པ་མི་ཆོས་ཀྱི་རྩ་བ་ཡིན་པའི་ཕྱོགས་སུ་འགྲོ་བར་སྣང་ངོ་། །རྡོ་རིང་བསོད་ནམས་བསྟན་འཛིན་གྱི་རྟགས་འཇུག་འགྲེལ་བར། ཟ་མ་ཏོག་གི་ཕྱོགས་ལྷུང་ཡི་གེ་ཉེར་དགུ་བཤད་སྐབས། མིང་གཞིའི་སྐབས་ཕོ་ཡིག་ཡིན་བཞིན་དུ་སྔོན་འཇུག་གི་དུས་མོ་ཡིག་ཏུ་འགྱུར་བ་ཞིག་ཡོད་པར་བཤད་པ་ནི་འཐད་པར་མ་མཐོང་སྟེ། མིང་གཞིའི་ཕོ་ཡིག་ལ་ཀ་ཅ་ཏ་པ་ཙ་ལྔ་ལས་སྟོན་རྒྱུ་མེད་ལ། དེ་ལྔ་ལས་ཡི་གེ་གང་ཡང་སྔོན་འཇུག་ཏུ་འགྲོར་མི་སྲིད་དོ། །རགས་པའི་གནས་འདི་ཙམ་ཡང་བློས་མ་འཆུན་པར་འགྲེལ་བཤད་གང་ཞིབ་བྱེད་པ་ནི་ངལ་བའི་རྒྱུ་མ་ཡིན་ནམ།

གཉིས་པ། སྔོན་འཇུག་གི་རྟགས་ཀྱི་འཇུག་པ།

༡ མིང་གཞི་ལས་སྔོན་རྗེས་ཀྱི་ཡི་གེ་དབྱུང་ཚུལ།

མོ་ཡི་ཡི་གེ་ནང་ནས་ནི། །

འཇུག་པའི་ཡི་གེ་བཅུ་དབྱུང་བྱ། །

འཇུག་པ་བཅུ་ཡི་ནང་ནས་ནི། །

སྔོན་འཇུག་ཡི་གེ་ལྔ་དབྱུང་བྱ། །

མོའི་ཡི་གེ་ལ་བཤད་མ་ཐག་པ་ལྟར་མོ་ཙམ་དང་། ཤིན་ཏུ་མོ་དང་། མོ་གཤམ་སྟེ་གསུམ་དུ་གནས་པ་སོ་སོར་མ་ཕྱེ་བའི་ནང་ནས། རྗེས་སུ་འཇུག་པའི་ཡི་གེ་ག་ང་ད་ན་བ་མ་འ་ར་ལ་ས་སྟེ་བཅུ་བོ་རྣམས་དབྱུང་བ་སྟེ་བླང་བར་བྱ་ཞིང་། རྗེས་སུ་འཇུག་པ་བཅུ་བོ་དེ་ཡི་ནང་ནས་སྔོན་འཇུག་གི་ཡི་གེ་ག་ད་བ་མ་འ་ལྔ་པོ་དབྱུང་བར་བྱའོ། །

༢ སྔོན་འཇུག་གི་རྟགས་ཀྱི་དབྱེ་བ།

སྔོན་འཇུག་ཡི་གེ་ལྔ་བོ་ལ། །

ཕོ་དང་མ་ནིང་མོ་དང་ནི། །

ཤིན་ཏུ་མོ་དང་བཞི་རུ་དབྱེ། །

བཤད་མ་ཐག་གི་སྔོན་འཇུག་གི་ཡི་གེ་ལྔ་བོ་དེ་ལ། མིང་གཞི་དང་སྦྱར་ནས་ཀློག་པའི་ཚེ་སྒྲ་གདངས་དྲག་ཞན་དུ་འགྱུར་བའི་སྒོ་ནས་བ་ཡིག་ཕོ་དང་། ག་ད་གཉིས་མ་ནིང་དང་། འ་མོ་དང་། མ་ཤིན་ཏུ་མོ་སྟེ་བཞིར་དབྱེ་བར་བྱའོ། །

༣ སྔོན་འཇུག་གི་རྟགས་ཀྱི་འཇུག་ཚུལ།

ཀ མིང་གི་སྒོ་ནས་མདོར་བསྟན་པ།

དེ་དག་རེ་རེའང་བཞི་བྱེད་དེ། །

གང་ལ་འཇུག་བྱེད་གང་གིས་བྱེད། །

ཇི་ལྟར་འཇུག་བྱེད་ཅི་ཕྱིར་བྱེད། །

སྔོན་འཇུག་གི་ཡི་གེ་དེ་དག་རེ་རེའི་འཇུག་ཚུལ་ལའང་བྱེད་པ་བཞི་བཞིའི་སྒོ་ནས་ཤེས་དགོས་ཏེ། འཇུག་ཡུལ་མིང་གཞིའི་ཡི་གེ་གང་ལ་འཇུག་པར་བྱེད་པ་དང་། འཇུག་པ་པོ་སྔོན་འཇུག་གི་ཡི་གེ་གང་གིས་འཇུག་པར་བྱེད་པ་དང་། སྒྲའི་གདངས་ཇི་ལྟར་དུ་འཇུག་པར་བྱེད་པ་དང་། དགོས་པ་ཅི་ཞིག་གི་ཕྱིར་འཇུག་པར་བྱེད་པའོ། །

ཁ། གང་ལ་འཇུག་པ་དང་གང་གིས་འཇུག་པ་ལྷན་དུ་བཤད་པ།

གང་ལ་འཇུག་པར་བྱེད་ཅེ་ན། །

ཕོ་ནི་ཕོ་དང་མོ་ལ་འཇུག །

མོ་ནི་མོ་དང་མ་ནིང་ལ། །

མ་ནིང་ཡང་ནི་ཕོ་མོ་ལའོ། །

ཤིན་ཏུ་མོ་ནི་མ་ནིང་དང་། །

མོ་དང་ཤིན་ཏུ་མོ་ཉིད་ལའོ། །

དེ་ལ་གང་གིས་འཇུག་པར་བྱེད་པ་པོ་ཕོའི་ཡི་གེ་བ་ནི། རྐྱང་འདོགས་མགོ་ཅན་ཅི་རིགས་ལ་འཇུག་པའི་ཆ་ནས་མིང་གཞིའི་ཕོ་ཡིག་ཀ་ཅ་ཏ་ཙ (བཀག བཅད། བཏབ། བཙལ) དང་། མོ་ཡིག་ག་ང་ཇ་ཉ་ད་ན་ཛ་ཞ་ཟ་ར་ཤ་ས (བགམ། བརྔ། བརྗོད། བརྙེས། བདའ། བརྣན། བརྫི། བཞག བཟེད། བརླ། བཤལ། བསལ༽ སྟེ་བཅུ་དྲུག་ལ་འཇུག་གོ །

དེ་བཞིན་དུ་སྔོན་འཇུག་གི་མོ་འ་ཡིག་ནི། མིང་གཞིའི་མོ་ཡིག་ག་ཇ་ད་བ་ཛ (འགག འཇག འདར། འབད། འཛག) དང་། མ་ནིང་ཁ་ཆ་ཐ་ཕ་ཚ (འཁར། འཆག འཐམ། འཕངས། འཚང) སྟེ་བཅུ་ལ་འཇུག་གོ །

སྔོན་འཇུག་གི་མ་ནིང་དང་པོ་ག་ཡིག་ཀྱང་མིང་གཞིའི་ཕོ་ཡིག་ཅ་ཏ་ཙ (གཅམ། གཏན། གཙགས) དང་། མོ་ཡིག་ཉ་ད་ན་ཞ་ཟ་ཡ་ཤ་ས (གཉེར། གདམས། གནག གཞི། གཟིག གཡག གཤང་། བསད) སྟེ་བཅུ་གཅིག་ལ་འཇུག་གོ །

མ་ནིང་གཉིས་པ་ད་ཡིག་ནི། མིང་གཞིའི་ཕོ་ཡིག་ཀ་པ (དཀུ། དཔག) དང་། མོ་ཡིག་ག་ང་བ་མ (དགོ དངགས། དབོ། དམག༽ སྟེ་དྲུག་ལ་འཇུག་གོ །

སྔོན་འཇུག་གི་ཤིན་ཏུ་མོ་མ་ཡིག་ནི། མིང་གཞིའི་མ་ནིང་ཁ་ཆ་ཐ་ཚ (མཁར། མཆེ། མཐའ། མཚམས) དང་། མོ་ཡིག་ག་ཇ་ད་ཛ (མགོ མཇིང་། མདངས། མཛོད) དང་། ཤིན་ཏུ་མོ་ང་ཉ་ན (མངར། མཉེན། མནོ) སྟེ་བཅུ་གཅིག་ལ་འཇུག་གོ །

སྡེ་དགེའི་པར་རྙིང་བ་དང་། ད་ལྟའི་ཞན་པར་དུ། བ་ཡིག་གི་འཕུལ་ཙ་ད་གཉིས་ལ་རྐྱང་བརྩེགས་གཉིས་ཀར་དང་། ཞེས་དང་། ཅ་ཤ་གཉིས་ལ་རྐྱང་བ་ཁོ་ནར་དང་། ཞེས་བཤད་པའི་ནང་དུ་ཆད་སྐྱོན་ཡོད་དེ། ཏ་ཡིག་ལ་རྐྱང་བརྩེགས་གཉིས་ཀ་ཡོད་པ་རང་གི་དཔེ་བརྗོད་དུ། བཏགས། བརྟས། བལྟ། བསྟོད། ཅེས་དང་། ཞ་ཡིག་རྐྱང་བ་ལ་བཞེད་ཅེས་པའི་དཔེར་བརྗོད་བཞག་པས་ཤེས་སོ། །

ཡང་། འདོགས་འཕུལ་གྱི་དབང་གིས་ཕོ་ལ་ཞེས་པའི་དཔེར་བརྗོད་ནང་། བརྐྱང་། བསྐྱེད། བསྐྲུན། དང་། མོ་ལ་བརྒྱད། བསྒྱིངས། བསྒྲགས། རྣམས་བཀོད་པས་ནི་ངང་ཚིག་ལ་ཞིབ་ཆ་མ་ཐོན་པའི་ཉམས་ཡོད་དེ། དེ་དག་ནི་འདོགས་སུ་མ་ཟད་མགོ་ཅན་དུ་ཡང་གྱུར་པའི་གནད་ཀྱིས་སོ། །

ཡང་། མོ་འ་ཡིག་གི་འཕུལ་ག་བ་ཁ་ཕ་རྣམས་ལ་འདོགས་འཕུལ་དུའང་འཇུག་གོ །ཞེས་པའི་ནང་དུ་ཡིག་ཆད་པར་མ་ཟད་དཔེར་བརྗོད་ཀྱང་མ་བྱུང་བ་ལ་བལྟས་ན། འདྲེ། འདྲེན། འདྲེས། འདྲོངས་སོགས་རྩོམ་པ་པོའི་ཐུགས་ལ་མ་དྲན་པ་ཉིད་དུ་གོར་མ་ཆག་གོ །

ཡང་། མ་ནིང་ད་ཡིག་མིང་གཞིའི་མོ་ཡིག་ང་མ་གཉིས་ལ་རྐྱང་འཕུལ་ཁོ་ནར་འཇུག་གོ་ཞེས་པ་ལ་ཚིག་ཐག་གཅོད་སྔ་བའི་སྐྱོན་ཡོད་དེ། དམྱལ་བ་དང་། དམྱུགས་ཞེས་པའི་ཡི་གེས་གཤགས་པས་གསལ་བར་འགྱུར་ཞིང་འདི་ཡང་པཎྜི་ཏས་ཐུགས་མཉམ་མ་བཞག་པའི་སྐྱོན་དུ་ཆེའོ། །འདིའི་རྗེས་སུ་འབྲངས་པའི་སྟབས་ཀྱིས་ཕྱིས་ཀྱི་མཁས་པ་ཚོའི་རྟགས་འཇུག་ཏུ་ཡང་སྐྱོན་འདི་དག་ཕལ་ཆེར་སོ་ན་གནས་པས་བློ་གསལ་རྣམས་ཀྱིས་གཟབ་པར་འཚལ།

དེ་དག་ལ་ཡིད་ལ་འཛིན་བདེ་བའི་སྡོམ་ནི་འདི་ལྟར།

ག་ད་བ་མ་འ་སྔོན་འཇུག །

བ་ཕོ་ག་ད་གཉིས་མ་ནིང་།

འ་མོ་མ་ནི་ཤིན་ཏུ་མོ། །

ཕོ་ཡིག་སྔོན་འཇུག་བ་ཡིག་ནི། །

ཕོ་ཡིག་ཀ་ཅ་ཏ་ཙ་དང་། །

མོ་ཡིག་ག་ང་ཇ་ཉ་ད། །

ན་ཛ་ཞ་ཟ་ར་ཤ་དང་།

ས་བཅས་བཅུ་དྲུག་སྔོན་དུ་འཇུག །

མོ་ཡིག་སྔོན་འཇུག་འ་ཡིག་ནི། །

མོ་ཡིག་ག་ཇ་ད་བ་ཛ། །

མ་ནིང་ཁ་ཆ་ཐ་ཕ་ཚ། །

བཅུ་པོ་ཁོ་ནའི་སྔོན་དུ་འཇུག །

སྔོན་འཇུག་མ་ནིང་ག་ཡིག་ནི།

ཕོ་ཡིག་ཅ་ཏ་ཙ་གསུམ་དང་། །

མོ་ཡི་ཡི་གེ་ཉ་ད་ན། །

ཞ་ཟ་ཡ་དང་ཤ་ས་སྟེ། །

བཅུ་གཅིག་ཁོ་ནའི་སྔོན་དུ་འཇུག །

སྔོན་འཇུག་མ་ནིང་ད་ཡིག་ནི། །

ཕོ་ཡི་ཡི་གེ་ཀ་དང་པ། །

མོ་ཡིག་ག་ང་བ་མ་སྟེ། །

དྲུག་པོ་ཁོ་ནའི་སྔོན་དུ་འཇུག །

སྔོན་འཇུག་ཤིན་ཏུ་མོ་མ་ནི། །

མ་ནིང་ཁ་ཆ་ཐ་ཚ་དང་། །

མོ་ཡིག་ག་ཇ་ད་དང་ཛ། །

ཤིན་ཏུ་མོ་ཡིག་ང་དང་ཉ། །

ན་བཅས་བཅུ་གཅིག་ཁོ་ན་ལའོ། །

བརྩེགས་འཕུལ་བ་ཡིག་ཁོ་ནར་ངེས། །

དེ་ཡང་མིང་གཞི་ང་ཉ་ན། །

ཇ་དང་ཛ་བཅས་ལྔ་པོ་ལ། །

ར་མགོ་བྱུང་ཚེ་ལྔ་ག་དང་། །

ས་མགོ་བྱུང་ན་ང་ཉ་ན། །

གསུམ་པོ་ཁོ་ནའི་སྔོན་དུ་འབྱུང་། །ཞེས་པའོ། །

མཚམས་འདིར་ཨ་ཀྱཱ་ཡོངས་འཛིན་གྱིས་བཀོད་པའི་སྡོམ་ཚིག་ཏུ།

ལ་མགོ་ལྡན་ལ་འཕུལ་ཡིག་སྤང་། །

ཞེས་བཀོད་པ་ལ་གསེར་ཏོག་འགྲེལ་བར་ལ་མགོ་ཅན་གྱི་ང་དང་ཇ་ལ་བས་འཕུལ་མི་འཐོབ་པའི་དོན་ཡིན་ཞེས་དགོངས་པ་བཞག་ནའང་། ངོ་གདོང་གི་འབབ་ཚོད་ལྟར་ན། བལྟས་དང་བལྡད་གཉིས་ལ་བས་འཕུལ་ཐོབ་པའི་ཞིབ་ཆ་མ་ཐོན་པའི་ཉམས་ཤིག་འདུག་གོ །



ག ཞར་བྱུང་མི་འཇུག་པའི་ཚུལ་བསྟན་པ།

ཕོ་ནི་མ་ནིང་ལ་མི་འཇུག །

མོ་ནི་ཕོ་ལ་འཇུག་པ་མིན། །

མ་ནིང་རང་ལ་རང་མི་འཇུག །

རང་གི་སྡེ་དང་ཕྲད་པ་ན། །

ཕོ་ཡང་མོ་ལ་འཇུག་མི་འགྱུར། །

མ་ནིང་མོ་ཡང་དེ་བཞིན་ནོ། །

སྔོན་འཇུག་གི་ཕོ་བ་ཡིག་ནི་མིང་གཞིའི་མ་ནིང་ཁ་ཆ་ཐ་ཕ་ཚ་རྣམས་ལ་མི་འཇུག་ཅིང་། སྔོན་འཇུག་གི་མོ་འ་ཡིག་དང་དེའི་ཤུགས་བསྟན་ཤིན་ཏུ་མོ་མ་ཡིག་གཉིས་ནི་མིང་གཞིའི་ཕོ་ཀ་ཅ་ཏ་པ་ཙ་རྣམས་ལ་མི་འཇུག་པ་དང་། སྔོན་འཇུག་གི་མ་ནིང་ག་ད་གཉིས་ནི། མིང་གཞིའི་ཡང་རང་དང་རྟགས་མཐུན་པའི་མ་ནིང་ཁ་ཆ་ཐ་ཕ་ཚ་རྣམས་ལ་རང་ཉིད་མི་འཇུག་གོ །ཡང་སྔར།

ཕོ་ནི་ཕོ་དང་མོ་ལ་འཇུག །

ཅེས་སོགས་བསྟན་པའི་དམིགས་བསལ་ལ། སྔོན་འཇུག་རྣམས་རང་རང་གི་སྡེ་བའི་མིང་གཞི་རྣམས་དང་ཕྲད་པའི་ཚེ་སྔོན་འཇུག་གི་ཕོ་བ་ཡིག་ནི། མིང་གཞིའི་མོ་བ་མ་དག་ལ་མི་འཇུག་ཅིང་། ཡང་སྒྲས་ཕོ་ཡིག་པ་ལའང་མི་འཇུག་པར་བསྟན་པ་དང་། དེ་བཞིན་དུ་སྔོན་འཇུག་གི་མ་ནིང་ག་ད་གཉིས་ཀྱང་རང་སྡེའི་ཕོ་མོ་དག་ལ་མི་འཇུག་སྟེ། ག་ཡིག་རང་སྡེའི་ཀ་ག་ང་རྣམས་དང་། ད་ཡིག་རང་སྡེའི་མིང་གཞི་ཏ་ད་ན་རྣམས་ལ་མི་འཇུག་ཅིང་། སྔོན་འཇུག་གི་མོ་ཡིག་འ་ནི། རང་སྡེའི་མིང་གཞིའི་མོ་ཞ་ཟ་འ་ཡ་རྣམས་ལ་མི་འཇུག་པ་དང་། ཡང་སྒྲས་བསྟན་པའི་སྔོན་འཇུག་གི་ཤིན་ཏུ་མོ་མ་ཡིག་ནི། རང་སྡེའི་མིང་གཞིའི་མ་ནིང་ཕ་དང་། མོ་བ་དང་། ཤིན་ཏུ་མོ་མ་རྣམས་ལ་འཇུག་པ་མ་ཡིན་ནོ། །

སྟག་ཚང་ལྷ་མོའི་པར་མ་སི་ཏུའི་འགྲེལ་ཆེན་དང་། ཞན་པར་གྱི་དཔེ་འགར། སྔོན་འཇུག་གི་མོ་ཡིག་འ་ནི་རང་སྡེའི་མིང་གཞིའི་མོ་འ་ཡ་གཉིས་དང་། མ་ནིང་ཟ་ཡིག་ལ་མི་འཇུག་པ་དང་། ཞེས་པ་ནི་བར་ལམ་རྐེད་ལམ་ནས་ནོར་བའི་ཡི་གེ་སྟེ། དེ་ལྟར་ན་ཟ་ཡིག་མིང་གཞིའི་མ་ནིང་དུ་བཞག་པ་དང་། ཞ་ཡིག་ཆད་པའི་སྐྱོན་ཡོད་དོ། །འོན་ཀྱང་སྡེ་དགེའི་པར་མར། སྔོན་འཇུག་གི་མོ་ཡིག་འ་ནི་རང་སྡེའི་མིང་གཞིའི་མོ་ཞ་ཟ་འ་ཡ་རྣམས་ལ་མི་འཇུག་པ་དང་། ཞེས་འབྱུང་བས་འདི་ལྟར་བཀླགས་ན་དག་གོ །

ང་། སྒྲ་གདངས་ཇི་ལྟར་དུ་འཇུག་པ།

ཇི་ལྟར་འཇུག་པར་བྱེད་ཅེ་ན། །

ཕོ་ནི་དྲག་པའི་ཚུལ་གྱིས་ཏེ། །

མ་ནིང་རན་པར་འཇུག་པ་ཡིན། །

མོ་ནི་ཞན་པའི་ཚུལ་གྱིས་ཏེ། །

ཤིན་ཏུ་མོ་ནི་མཉམ་པས་སོ། །

སྔོན་འཇུག་གི་ཕོ་ཡིག་བ་ནི་མིང་གཞིའི་ཡི་གེ་རང་གི་འཇུག་ཡུལ་དུ་གྱུར་པ་རྣམས་ལ་སྒྲ་དང་བྱེད་རྩོལ་དྲག་པོའི་སྒོ་ནས་འཇུག་པ་དང་། མ་ནིང་ག་ད་གཉིས་ནི་སྒྲ་རྩོལ་རན་པར་འཇུག་པ་དང་། མོ་ཡིག་འ་ནི་སྒྲ་རྩོལ་ཞན་པས་འཇུག་པ་དང་། ཤིན་ཏུ་མོ་མ་ནིང་སྒྲ་རྩོལ་མཉམ་པ་སྟེ་ཤིན་ཏུ་ལྷོད་ཅིང་ཉམ་ཆུང་བའི་ཚུལ་གྱིས་འཇུག་པར་བྱེད་དོ། །

འདིར་ཤིན་ཏུ་མོ་མ་ཡིག་ནི་སྒྲ་རྩོལ་ཉམ་ཆུང་བའི་སྒོ་ནས་འཇུག་པར་སྟོན་པས་ན་མཉམ་ཞེས་པའི་སྔོན་འཇུག་མ་ཡིག་དེ་མེད་ན་ཅི་འདྲ་ཞེས་གསུང་མཁན་གྱི་རྩོད་མེད་མཁས་པའང་ཡོད་དོ། །



གསུམ་པ། ཡི་གེའི་སྒྲ་གདངས་ཀྱི་རྣམ་གཞག

ཀ དངོས་ཀྱི་དོན།

སུམ་ཅུ་བའི་མཇུག་ཏུ།

བསླབ་ལ་བརྩོན་པའི་གང་ཟག་གིས། །

དང་པོར་ང་རོ་རྣམས་ལ་སྦྱང་། །

སྔོན་འཇུག་མིང་གཞི་རྗེས་འཇུག་གསུམ། །

ཀློག་གི་ཆེད་དུ་བསླབ་པ་ཡིན། །

རྗེས་འཇུག་བཞི་ཡི་སྦྱོར་བ་ནི། །

ཉན་བསམ་བསྟན་པའི་དོན་དུ་སྦྱར། །

ཞེས་གསུངས་པ་ལྟར་ཡི་གེའི་ང་རོ་དང་ཕྲལ་སྦྱར་གྱི་ཀློག་དང་། རྗེས་འཇུག་བཞི་ཞེས་པ་ནི་གཞི་གང་ལ། ཡི་གེ་གང་གིས། ཚུལ་ཇི་ལྟར། དགོངས་པ་ཅིའི་སླད་དུ་འཇུག་པ་སྟེ་འདི་དག་རིམ་བཞིན་སློབ་དགོས་པར་གསུངས་པ་དང་། རྟགས་འཇུག་གི་སྐབས་སུ་སྒྲ་གདངས་དྲག་ཞན་རན་པ་མཉམ་པ་བཞིའི་སྒོ་ནས་མིང་གཞི་ལ་སྔོན་འཇུག་སྦྱོར་ཚུལ་གསུངས་པའི་ཕྱིར་ན་འདིར་ཡི་གེ་རྣམས་ཀྱི་སྐྱེ་གནས་དང་བྱེད་པ་རྩོལ་བ་རྣམས་ས་བཅད་མ་སྟོངས་ཙམ་བཀོད་ན་འདི་ལྟར། ཐོག་མར་བོད་ཡིག་གང་ལས་བྱུང་བའི་ཁུངས་ལེགས་སྦྱར་གྱི་ཡི་གེའི་སྐྱེ་གནས་སོགས་ཤེས་ན་རང་རེ་བོད་ཡིག་གི་སྐྱེ་གནས་སོགས་བདེ་བླག་ཏུ་རྟོགས་པར་འགྱུར་རོ། །ལེགས་སྦྱར་གྱི་ཨ་ཨཱ་ཀ་ཁ་ག་གྷ་ང་ཧ་ྈྐ་རྣམས་ནི་མགྲིན་པའི་གནས་ལས་སྐྱེ་སྟེ། ཁ་དང་སོ་དང་ལྕེ་གང་ལ་ཡང་མ་རེག་པར་མགྲིན་པའི་སྦུབས་ནས་སྐད་གདངས་སངས་སངས་ཀྱི་ཚུལ་དུ་བཀླག ཨི་ཨཱི་ཙ་ཚ་ཛ་ཛྷ་ཉ་ཡ་ཤ་རྣམས་ནི་སོ་ལྕེ་རྐན་གསུམ་སྦྱར་ལ་ལྕེ་ནི་ཡང་ཞིང་གཡོ་བས་ལྕེ་དབུས་དང་རྐན་ལས་འབྱུང་ཚུལ་དུ་བཀླག ར་རཱ་ཊ་ཋ་ཌ་ཌྷ་ཎ་ར་ཥ་རྣམས་ནི་ལྕེ་རྩེ་སྟེང་དུ་བཀུག་སྟེ་རྐན་གྱི་མཐའ་ལ་སྦྱར་བའི་སྦུབས་ལས་འབྱུང་བའི་ཚུལ་དུ་བཀླག ལ་ལཱ་ཏ་ཐ་ད་དྷ་ན་ལ་ས་རྣམས་ནི་ལྕེ་རྩེ་སོ་ལ་འཐས་པའི་ཚུལ་ལམ་རྐན་ངོས་དང་འབྲེལ་ལྕེ་རྩེ་ལས་འབྱུང་བའི་ཚུལ་གྱིས་བཀླག ཨུ་ཨཱུ་པ་ཕ་བ་བྷ་མ་ཝ་ྉྥ་རྣམས་ནི་ཡས་མཆུ་མས་མཆུ་གཉིས་སྦྱར་བ་ལས་འབྱུང་བའི་ཚུལ་དུ་བཀླག ཨེ་ཨཻ་གཉིས་དང་ཀྵ་ནི་རྐན་དང་། ཨོ་ཨཽ་གཉིས་ནི་མགྲིན་པའི་སྦུབས་ནས་འབྱུང་བའི་ཚུལ་དུ་བཀླག་གོ །ྈྐ་ྈྑ་ཡི་གེ་འདི་གཉིས་ལ་ལྕེ་རྩེ་ཅན་གྱི་ཡི་གེའམ་ཌ་མ་རུའི་དབྱིབས་ཅན་གྱི་ཡི་གེ་ཟེར་ཏེ། ཀོཝ་ཁོཝ་ཞེས་པའི་གདངས་ཀྱིས་བཀླག་ལ། ྉྤ་ྉྥ་ཡི་གེ་འདི་གཉིས་ལ་མཆུ་ཅན་གྱི་ཡི་གེའམ་གླང་བོ་ཆེའི་མྱོས་བུམ་དབྱིབས་ཅན་གྱི་ཡི་གེ་ཟེར་ཏེ། པོཝ་ཕོཝ་ཞེས་པའི་གདངས་ཀྱིས་བཀླག་གོ །གླང་བོ་ཆེའི་མྱོས་བུམ་ཞེས་པ་གླང་ཆེན་གྱི་མགོའི་འབུར་བོ་གཉིས་ནུ་མའི་དབྱིབས་དང་མཚུངས་པ་དེའི་ཆ་ནས་བཏགས་པའོ། །

བོད་ཀྱི་ཡི་གེ་ལ་སྦྱོར་བའི་ཚེ་སི་ཏུ་ལྟར་ན་ཀ་སྡེ་དང་འ་ཧ་ཨ་རྣམས་ནི་མགྲིན་པ་ལས་སྐྱེ། ཅ་སྡེ་དང་ཙ་ཚ་ཛ་ཞ་ཡ་ཤ་ཨི་ཨེ་རྣམས་ནི་རྐན་དང་། ཏ་སྡེ་དང་ཟ་ལ་ས་རྣམས་ནི་སོ་དང་། པ་སྡེ་དང་ཝ་ཨུ་ཨོ་རྣམས་ནི་མཆུ་དང་། ར་ནི་ལྕེ་རྩེ་དང་ཉེ་བའི་སྟེང་ཕྱོགས་དང་། ང་ཉ་ན་མ་རྣམས་རང་རང་གི་སྐྱེ་གནས་སུ་མ་ཟད་སྣ་དང་བཅས་པའོ། །

དེ་ལྟར་ཡི་གེའི་སྐྱེ་གནས་རྣམས་ངེས་པར་བྱས་ནས་ཡི་གེའི་ང་རོ་དག་པར་ཐོན་པ་ནི་ཤིན་ཏུ་གལ་ཆེ་སྟེ། ཡི་གེའི་གདངས་མ་དག་པས་སྐད་ཡིག་གཉིས་ཀར་གནོད་པ་འབྱུང་ཞིང་། ལྷག་པར་མཁས་པས་འཆད་རྩོད་རྩོམ་གསུམ་གང་བྱེད་ཀྱང་སྐད་དང་ཡི་གེ་དག་པ་ལ་བརྟེན་པ་ནི་སྨོས་མ་དགོས་སོ། །དེ་སྐད་དུ་ཡང་(Hརྡོ་རིང་བ་བསོད་ནམས་བསྟན་འཛིན་གྱི་སུམ་རྟགས་འགྲེལ་བ་)ལས། (Gཡང་ཏིག་འདིའི་དོན་ཧྲིལ་གྱིས་བསྒྲིལ་ན། མཁས་པ་རྣམས་འཆད་རྩོད་རྩོམ་གསུམ་ལ་འཇུག་སྐབས་དང་། བླུན་པོ་རྣམས་མིང་ཚིག་དོན་གསུམ་གྱི་བྱ་བ་བྱེད་དུས་བརྗོད་བྱའི་དོན་ལ་བསམས་ཏེ་རྗོད་བྱེད་ཀྱི་སྒྲ་དག་པར་སྨྲ་དགོས་ཀྱང་། དེང་སང་ནི་མཁས་བླུན་བར་མ་ཕལ་ཆེར་ཡུལ་སྐད་ཁོ་ནའི་གཞན་དབང་དུ་གྱུར་ཏེ། གཙང་བ་རྣམས་སྲས་པོ་ལ་ཧྲས་འོ་ཟེར་བ་དང་། དབུས་པ་རྣམས་ནས་བཀྲས་པོ་ཟེར་བ་དང་། དེ་མཚུངས་དབུས་གཙང་ཚང་མས་མིག་ལ་སྨིག་ཟེར་བ་སོགས་སྒྲ་མ་དག་པ་མང་བོ་འདུག་པས། དེ་ལྟར་བྱས་ན་ཚིག་སྐྱོན་ཤོར་བས་དོན་ལ་གནོད་པ་འབྱུང་ངེས་ན་སྒྲ་དག་ཅིང་རྗོད་པ་གསལ་བ་གལ་ཆེའོ།) །ཞེས་ལོ་བརྒྱ་དང་བདུན་ཅུའི་སྔོན་ནས་འདི་ལྟར་བཤད་དེ་ད་ལྟ་དེ་བས་ཀྱང་ངེས་པར་སེམས་ལ་བཅང་དགོས་པའི་གདམས་པ་རྣམ་པར་དག་པའོ། །

དེས་ན་སྦྱོར་ཀློག་གི་སྐབས་སུ་འཕུལ་རྟེན་དང་མགོ་འདོགས་ཀྱི་ཡི་གེ་རྣམས་ལ་སོ་སོའི་སྒྲ་དག་པར་ཐོན་དགོས་པ་ལ། ས་སྐྱ་བསོད་ནམས་རྩེ་མོའི་གསུང་ལས།

གང་དང་གང་ལ་གང་བཏགས་པས། །

གོ་རིམ་བཞིན་དུ་གནས་ནས་དབྱུང་། །

དེ་ལ་ར་མགོ་ལྕེ་རྩེ་འདར། །

ལ་མགོ་ལྕེ་གློད་རྒྱ་ཡང་བསྐྱེད། །

ས་མགོ་སོ་ཡི་བར་ནས་དབྱུང་། །

ལྷག་མ་རྣམས་ཀྱང་དེ་བཞིན་ཤེས། །

གལ་ཏེ་མ་ཕྱིན་གྱུར་ན་ནི། །

ཡི་གེ་ཕྲལ་ཞིང་བརྗོད་པར་བྱ། །

དཔེར་ན་གྲ་ལ་ག་ར་འམ། །

སྒྲ་ལ་སྒ་ར་ཇི་བཞིན་དུ། །

དེ་ནས་འཕུལ་བ་བསླབ་པར་བྱ། །

གས་འཕུལ་ཐོག་མར་རྐན་ནས་དབྱུང་། །

དས་འཕུལ་ལྕེ་རྩེ་གློད་པ་ལས། །

བ་མས་འཕུལ་བ་ཐོག་མར་ནི། །

མཆུ་བཙུམས་པ་ལས་ཁྱད་པར་སྣ། །

འས་འཕུལ་གྲེ་བའི་ཕུག་ནས་དབྱུང་། །

འཕུལ་ཞིང་བརྩེགས་པའི་ཡི་གེ་ཡང་། །

གོ་རིམ་བཞིན་དབྱུང་མ་ཕྱིན་ན། །

འདི་ཡང་ཕྲལ་ཞིང་བཀླག་པ་སྟེ། །

མཁྲ་ལ་མཁའ་ར་ཇི་བཞིན་ནོ། །

ཞེས་གསུངས་པ་འདིའི་སྟེང་ནས་ཀློག་དག་མོ་ཡོང་ཅི་ཐུབ་ལ་འབད་པར་བྱའོ། །

ཁ། མཐའ་དཔྱད་པ།

འོན་ཀྱང་ཏ་སྡེ་དང་ཟ་ལ་ས་སོ་དང་ཨི་ཨེ་རྐན་དང་ཨུ་ཨོ་མཆུ་ལས་སྐྱེ་ཞེས་པ་ནི་རང་གི་མྱོང་བ་དང་སྦྱར་ནས་བཤད་ན་ལེགས་སྦྱར་སྐབས་སུ་བཤད་པ་ལྟར་ཏ་སྡེ་ལྕེ་རྩེ་ལས་བྱུང་། ཨི་ཨེ་ནི་ལྕེ་དབུས་དང་རྐན་ལས་བྱུང་། ཨུ་ནི་མཆུ་ལས་བྱུང་། ཨོ་ནི་མགྲིན་པའི་སྦུབས་ནས་བྱུང་ཞེས་པ་ལྟར་བཟུང་ན་བདེའམ་སྙམ་མོ། །ཟ་དང་ས་སོ་ལས་སྐྱེ་ཞེས་པ་ནི་ངེས་པར་ཐུགས་མད་དོ། །དེའི་ཕྱིར་(Hསྣར་ཐང་སཾ་གྷ་ཤྲཱིའི་སྔགས་བཀླག་ཐབས་ཀྱི་རྩ་བ)ར།

(Gལ་ཏུ་ལ་ས་ས་ཡི་ཁམས། །

ལྕེ་རྩེ་སོ་ལས་སྐྱེ་བ་ཡིན། །)

ཞེས་པ་ལྟར་སོ་འབའ་ཞིག་ལས་སྐྱེས་པ་མ་ཡིན་པར་ལྕེ་རྩེ་ནི་གཙོ་བོ་ཡིན་པ་གོ་རིམ་བསྒྲིགས་པས་ཀྱང་ཤེས་སམ་སྙམ་མོ། །

གཞན་ཡང་། སྔོན་གྱི་མཁས་པ་བཅོམ་ལྡན་རིགས་རལ་དང་། ནེའུ་པཎྜི་ཏ་དང་། ཆོས་རྗེ་བསོད་ནམས་རྣམ་རྒྱལ་སོགས་ཀྱི་གསུང་གི་ལེགས་ཆ་བསྡུས་ནས་མཁས་ཤིང་གྲུབ་པའི་དབང་ཕྱུག་རོང་བོ་ཡབ་(Hརྗེ་སྐལ་ལྡན་རྒྱ་མཚོས་མཛད་པའི་སྔགས་བཀླག་ཐབས་)ལས་ཀྱང་།

(Gལ་ལཱ་ཏ་ཐ་ད་དྷ་ན་ལ་ས། །

ས་ཡི་ཁམས་ཡིན་ལྕེ་ཡི་རྩེ་མོ་དང་། །

སོ་ལ་ལྕེ་འཐས་ཚུལ་གྱིས་བཀླག་པའམ། །

རྐན་གདོང་ལྕེ་རྩེ་ལས་བྱུང་ཚུལ་གྱིས་བཀླག །)

ཅེས་གསུངས་པ་ལྟར་དེ་དག་སོ་རྐྱང་བ་ལས་སྐྱེས་པ་མ་ཡིན་པའི་ཚུལ་ཤིན་ཏུ་གསལ་ལོ། །

སྐབས་འདིར་གསེར་ཏོག་འགྲེལ་བར་ང་རོ་འཇུག་ཚུལ་སྐོར་བཤད་པ་ཕྲ་ཞིང་ཞིབ་པས་ན་ངེས་པར་ལེགས་པའི་ཆ་མང་དུ་སྣང་ངོ་། །འོན་ཀྱང་ང་རོ་མི་འཇུག་པའི་ཡི་གེའི་དཔེར་བརྗོད་བཀོད་པའི་ནང་མི་འཐད་པ་འགའ་ཞིག་མཆིས་པ་འདི་ལྟར། ཕ་ལ་གི་གུ་མི་འཐོབ་པ་ནི་འབིག་གིས་ཕིགས་དང་རྒྱ་ཕིབས་ཀྱིས་མ་ངེས། ཧ་ལ་གི་གུ་མི་འཐོབ་པ་ནི་སྐད་གདངས་ཀྱི་བྱེ་བྲག་ཧིག་གིས་མ་ངེས། སྩ་ལ་ཞབས་ཀྱུ་མི་འཐོབ་པ་ནི་བརྡ་རྙིང་གི་དྲི་བསྩུང་གིས་མ་ངེས། ཨ་ལ་འགྲེང་བུ་མི་འཐོབ་པ་ནི་ཉུང་ངུའི་བརྡ་ཨེན་ཙམ་སོགས་ཀྱིས་མ་ངེས། ཝ་ལ་ན་རོ་མི་འཐོབ་པ་ནི་རྗེའི་གསུང་ཐོར་བུར་གསལ་བ་ལྟར་དཀའ་ཚེགས་ཀྱི་དོན་ཝོ་བརྒྱལ་གྱིས་མ་ངེས། ལྦ་ལ་ན་རོ་མི་འཐོབ་པ་ནི་རྔོག་ལོའི་དག་ཡིག་བསྡུས་པར་བཀོད་པ་ལྟར་ལྟོ་བ་ལྦོས་ཀྱིས་མ་ངེས། ཝ་བཏགས་ཅན་ལ་དབྱངས་བཞི་ནི་མི་སྲིད་ཅེས་པ་ལ་སྡེ་དགེའི་པར་མ་སོགས་སུ་བསམ་བཞིན་བྲིས་པའི་ཐེ་ཚོམ་གྱི་དྭོགས་པས་མ་ངེས། ཞེས་སྨྲས་ན་དཔྱོད་ལྡན་རྣམས་ལ་བློ་གྲོས་གསར་བའི་སྒོ་མོ་འབྱེད་པའི་རྐྱེན་དུ་ཡང་ཅུང་ཟད་འགྱུར་རམ་སྙམ་མོ། །

གཞན་ཡང་། ཙཱནྡྲ་བའི་སྒྲ་མདོར། གནས་དང་བྱེད་པ་དང་རྩོལ་བ་རྣམས་ལས་ཡི་གེ་རྣམས་སྐྱེའོ། །ཞེས་གསུངས་པ་ལྟར་ཡི་གེ་སྐྱེ་བའི་གནས་ཙམ་དུ་མ་ཟད། ལྕེ་རྐན་གྱི་བྱེད་པ་དང་། ཕྱི་ནང་གི་རྩོལ་བ། སྒྲ་ལྡན་དང་སྒྲ་མེད། སྲོག་ཆེན་དང་སྲོག་ཆུང་། དྲོ་བའི་ཡི་གེ་འབྱིན་ཚུལ་ལ་སོགས་པ་འདིར་བཀོད་ན་ཧ་ཅང་མངས་དོགས་པས་གཞན་དུ་བལྟ་བར་བྱའོ། །

མདོར་ན། (Hམུ་ཏིག་ཕྲེང་མཛེས་)ལས། (Gརང་ཉིད་ཀྱིས་སྒྲ་དག་པར་བཀླག་མ་ཤེས་པའམ་མ་ནུས་ནའང་། ཀློག་ཚུལ་དག་པ་མེད་དོ་ཞེས་བརྗོད་པར་མི་བྱའོ།) །ཞེས་གསུངས་པ་འདི་རྣམ་པ་ཀུན་ཏུ་གཙིགས་ཆེར་འཛིན་དགོས་ཀྱི། ཡལ་བར་འདོར་དུ་མི་རུང་ངོ་། །

བཞི་བ། སྔོན་འཇུག་ལྔ་དགོས་པ་ཅིའི་ཕྱིར་འཇུག་པ།

ཅིའི་ཕྱིར་འཇུག་པར་བྱེད་ཅེ་ན། །

ཕོ་ནི་འདས་དང་གཞན་བསྒྲུབ་ཕྱིར། །

མ་ནིང་གཉིས་ཀ་ད་ལྟར་ཆེད། །

མོ་ནི་བདག་དང་མ་འོངས་ཕྱིར། །

ཤིན་ཏུ་མོ་ནི་མཉམ་ཕྱིར་རོ། །

ཀ དངོས་ཀྱི་དོན།

སྔོན་འཇུག་གི་ཕོ་བ་ཡིག་ནི། དགོས་པ་དུས་གསུམ་ལས་འདས་པ་ལ་འཇུག་པ། དཔེར་ན། ཁང་བ་བརྩིགས། ནགས་ཚལ་བསྐྱེད། བསམ་བློ་བཏང་ལྟ་བུ་སྟེ། བྱེད་པ་པོ་དང་དངོས་སུ་འབྲེལ་བའི་བྱ་བ་བྱས་ཟིན་པ་སྟོན་ནོ། །གཞན་ཞེས་པ་དངོས་པོ་བདག་གཞན་གཉིས་ལས་གཞན་ཏེ། དཔེར་ན། བཀླག་བྱའི་དཔེ་ཆ། བསྒྲུབ་བྱའི་བྱ་བ། བཙོ་བྱའི་ཤ་ལྟ་བུ་སྟེ་བྱེད་པ་པོ་དང་དངོས་སུ་འབྲེལ་བ་བྱ་བའི་ཡུལ་བསྒྲུབ་པའི་ཕྱིར་འཇུག་གོ །

བ་ཡིག་འདས་པ་དང་གཞན་བསྒྲུབ་མ་འོངས་པ་ལ་འཇུག་པར་རྩ་བས་དངོས་སུ་བསྟན་པ་ནི་གཙོ་ཆེ་བ་ལ་དགོངས་ཀྱི། ཤུགས་བསྟན་དུ་དུས་ད་ལྟ་བ་དང་སྐུལ་ཚིག་ལ་སྦྱོར་དགོས་པ་ཡང་དུ་མ་ཡོད་དེ། གཟུགས་མི་འགྱུར་བའི་ལས་ཚིག་ལས། བསྟོད་པ། བསྔགས་པ། བརྩོན་པ་སོགས་དང་། གཟུགས་འགྱུར་གྱི་ལས་ཚིག་ལས་ད་ལྟ་བ་ལ་འཇུག་པ་སྨན་བཀུ་བྱེད། འདམས་པའི་བཀྲ་བ་བྱེད། བྱ་བའི་བགྱིད་བྱེད། གྲངས་ཀའི་བགྲང་བྱེད། རྙོགས་མ་བགྲུང་བྱེད་སོགས་དང་། སྐུལ་ཚིག་ལའང་བསྟོད་ཅིག་བརྩོན་ཅིག་གཞུ་བདུངས་ཤིག་ལ་སོགས་པ་དུ་མ་ཡོད་པ་འདིས་མཚོན་ནོ། །

སྔོན་འཇུག་གི་མ་ནིང་ག་ད་གཉིས་ནི། བདག་གི་དངོས་པོ་སྟེ་བྱེད་པ་པོའི་དངོས་པོ་དང་། བྱེད་པ་པོ་རང་དང་དངོས་སུ་འབྲེལ་བའི་བྱེད་ལས་གསལ་བྱེད་ཀྱི་སྒྲ་ལ་འཇུག་པ། དཔེར་ན་ཤིང་སྡོང་གཅོད་པ་པོ། གཅོད་བྱེད། གཅོད་བྱེད་ཀྱི་སྟ་རེ། སྐུད་པ་དཀྲི་བ་པོ། དཀྲི་བྱེད། དཀྲི་བྱེད་ཀྱི་ལག་པ་ལྟ་བུ་སྟེ་བྱེད་པ་པོའི་དངོས་པོ་དང་། གཅོད་པར་བྱེད། གཅོད་དོ། །དཀྲི་བར་བྱེད། དཀྲིའོ་ལྟ་བུ་ནི་བྱེད་པ་པོ་རང་དང་དངོས་སུ་འབྲེལ་བའི་བྱེད་ལས་གསལ་བྱེད་ཀྱི་སྒྲ་གཉིས་ནི་བདག་གི་ཕྱོགས་ལ་འཇུག་གོ །འདིས་ནི་རྩ་བའི་ཚིག་ཟིན་མ་ནིང་གཉིས་ཀ་ཞེས་པའི་ཡ་གྱལ་ག་ད་གཉིས་བདག་ལ་འཇུག་པའི་དོན་བསྟན་ཏོ། །

བྱེད་པ་པོ་རང་དང་དངོས་སུ་མ་འབྲེལ་བའི་བྱ་བའི་ཡུལ་གྱི་དངོས་པོ་དང་། བྱ་བའི་ཡུལ་དང་འབྲེལ་བའི་བྱ་བ་གསལ་བྱེད་ཀྱི་སྒྲ་ལ་འཇུག་པ། དཔེར་ན། གཅད་བྱ། གཅད་པར་བྱ་བ། གཅད་བྱའི་ཤིང་། དཀྲི་བྱ། དཀྲི་བར་བྱ་བ། དཀྲི་བྱའི་སྐུད་པ་ལྟ་བུ་ནི་བྱེད་པ་པོ་རང་དང་དངོས་སུ་མ་འབྲེལ་བའི་བྱ་བའི་ཡུལ་གྱི་དངོས་པོ་དང་། གཅད་པར་བྱ། གཅད་དོ། །དཀྲི་བར་བྱ། དཀྲིའོ་ལྟ་བུ་ནི་བྱ་བའི་ཡུལ་དང་འབྲེལ་བའི་བྱ་བའི་གསལ་བྱེད་ཀྱི་སྒྲ་གཉིས་ནི་གཞན་གྱི་ཕྱོགས་ལ་འཇུག་གོ །འདིས་ནི་རྩ་བའི་མ་ནིང་གཉིས་ཀ་ཞེས་པའི་ཡ་གྱལ་ག་ད་གཉིས་གཞན་ལ་འཇུག་པའི་དོན་བསྟན་ཏོ། །བདག་གཞན་གཉིས་པོ་དེར་མ་གཏོགས་པའི་དུས་གསུམ་ལས། གཅོད་ཀྱིན་འདུག གཅོད་བཞིན་པའོ། ། དཀྲི་གིན་འདུག དཀྲི་བཞིན་པའོ་ཞེས་པ་ལྟ་བུ་ནི་དུས་ད་ལྟ་བ་ལ་འཇུག་སྟེ། བྱེད་པ་པོ་རང་དང་དངོས་སུ་འབྲེལ་བའི་བྱ་བ་བྱེད་བཞིན་པའི་དུས་སྟོན་ཅིང་། བྱེད་ལས་གསལ་བྱེད་སྒྲ་ཉིད་ཚིག་གྲོགས་ཀྱིས་བསྒྱུར་པའོ། །

སྔོན་འཇུག་གི་མོ་འ་ཡིག་ནི། ལམ་དུ་འཁྲིད་པ་པོ། འཁྲིད་བྱེད། མདུད་པ་འགྲོལ་བ་པོ། འགྲོལ་བྱེད་ལྟ་བུ་བྱ་བྱེད་ཐ་དད་དུ་སྣང་བའི་བྱེད་པ་པོའི་དངོས་པོ་དང་། ལམ་དུ་འཁྲིད་པར་བྱེད། འཁྲིད་དོ། །མདུད་པ་འགྲོལ་བར་བྱེད། འགྲོལ་ལོ་ལྟ་བུ་བྱེད་པ་པོ་དང་འབྲེལ་བའི་བྱེད་ལས་གསལ་བྱེད་ཀྱི་སྒྲ་སྟེ། དེ་རྣམས་དངོས་པོ་བདག་ཡིན་པས་དེ་བསྒྲུབ་པའི་ཕྱིར་དང་། ཞར་ལ་བྱ་བྱེད་ཐ་མི་དད་པ་ལྟར་སྣང་བའི་བྱེད་ཚིག་རྣམས་ཀྱང་ཕལ་ཆེར་འས་འཕུལ་ཅན་ཏེ། གདན་ལ་འཁོད་པ་པོ། འཁོད་བྱེད། གྱེན་དུ་འགྲེང་བ་པོ། འགྲེང་བྱེད་ལྟ་བུ་སོགས་ཤིན་ཏུ་མང་ངོ་། །ཤུགས་ལ་བསྟན་པའི་དུས་ད་ལྟ་བ་ལ་འཇུག་པ། དྲི་མ་འཁྲུད་ཀྱིན་སྣང་། མདུད་པར་འགྲོལ་བཞིན་པ། མདའ་འགེངས་པའི་སྐབས་ཞེས་སོགས་དང་། དྲི་མ་འཁྲུ་བར་འགྱུར། རོལ་མོ་འཁྲོལ་བར་འགྱུར། ནད་འགོ་བར་འགྱུར་ལྟ་བུ་བྱེད་པ་པོ་གཞན་མེད་པར་བྱ་བྱེད་ཐ་མི་དད་པ་ལྟ་བུར་སྣང་བའི་བྱ་བྱེད་འགྱུར་མ་འོངས་པའི་དུས་སྟོན་པ་རྣམས་ཀྱི་ཕྱིར་འཇུག་གོ །

ཤུགས་བསྟན་དུ་འ་ཡིག་ད་ལྟ་བ་ལ་འཇུག་པ་འགོག་བྱེད། འགྲུབ་བྱེད། འཆག་བྱེད། འདའ་བྱེད་ལྟ་བུ་སོགས་ཤིན་ཏུ་མང་བ་རྣམས་ཀྱིས་མཚོན་ནོ། །སི་ཏུས་དངོས་བསྟན་གྲས་སུ་བཙུད་པར་བཞེད་ནས་རྩ་བའི་ཚིག་ལ་བཟོ་བཅོས་བརྒྱབ་པ་ནི་སྐུ་ཚེགས་ཀྱི་ལས་སུ་ཆེ་སྟེ་འོག་ཏུ་འཆད་པར་འགྱུར་རོ། །འདིར་འ་ཡིག་ད་ལྟ་བར་འཇུག་པ་ཤུགས་ལ་བསྟན་ཅེས་བཤད་པ་མི་འབྲེལ་བཞིན་དུ་བཙན་བཤད་བྱས་པ་ཞིག་ཏུ་མི་སེམས་ཏེ། རྩ་བར་མོ་འ་ཡིག་བདག་ལ་འཇུག་པ་དངོས་སུ་བསྟན་པ་དེའི་ཤུགས་ལ། བདག་ལ་འཇུག་པའི་ཡི་གེ་དང་ཆ་མཚུངས་པ་ད་ལྟ་བའི་ཡི་གེ་རྣམས་ཤུགས་ལ་བསྟན་ཅེས་བཤད་ན་ཧ་ཅང་འབྲེལ་ཆགས་པར་སྣང་ངོ་། །ཆ་མཚུངས་པའི་ཚུལ་ནི། འཁོར་མཁན་དང་འཁོར་བྱེད། འཆག་པ་པོ་དང་འཆག་བྱེད། འཐབ་མཁན་དང་འཐབ་བྱེད་སོགས་ཀྱིས་མཚོན་ནོ། །

སྔོན་འཇུག་གི་ཤིན་ཏུ་མོ་མ་ཡིག་ནི། མཁས་པ། མཁས་བྱ། མཁས་པར་བྱ། མཁས་བྱེད། མཁས་པར་བྱེད། མཁས་པར་གྱུར། མཁས་བཞིན་པ། མཁས་པར་འགྱུར་ལྟ་བུ་སྔར་བཤད་པའི་བདག་གཞན་དང་། དུས་གསུམ་གྱི་བྱེ་བྲག་མེད་པར་ཐམས་ཅད་ལ་མཉམ་པ་སྟེ་མཚུངས་པར་འཇུག་གོ །





ཐོན་མིའི་ཞལ་ལུང་ཁག་བདུན་པ།




ཉི་ཤུ་བ། གང་སྒྲ།

གང་མིང་བརྗོད་པའི་དང་པོ་རུ། །

དང་པོ་ལ་ནི་གཉིས་པ་སྦྱར། །

སྤྱི་ལ་ཁྱབ་པ་ཉིད་དུ་འགྱུར། །

གང་ཡང་རུང་བའི་མིང་བརྗོད་པའི་དང་པོ་སྟེ་ཐོག་མ་རུ། རྗེས་འཇུག་དང་པོ་ག་ལ་རྗེས་འཇུག་གཉིས་པ་ང་ཡིག་སྦྱར་བ་ནི། དོན་གྱི་བྱེ་བྲག་དམིགས་སུ་བཟུང་ནས་མི་སྟོན་པར་སྤྱི་ལ་ཁྱབ་པ་སྟེ་སྤྱི་ཙམ་ཞིག་སྟོན་པའི་ངག་ཉིད་དུ་འགྱུར་རོ། །ནི་སྒྲ་ནི་ཚིགས་བཅད་ཀྱི་ཁ་སྐོང་བའི་ཕྲད་དོ། །དེའི་ཤུགས་ལ་ཅི་དང་ཇི་དང་སུ་རྣམས་ཀྱང་བསྟན་པར་གཟུང་ངོ་། །

གང་སྒྲ་སྤྱི་ལ་འཇུག་པའི་དཔེར་བརྗོད་ནི། གང་ནས་འོངས། གང་དུ་འགྲོ། གང་གི་དོན་དུ་ཡིན། ཞེས་རྩ་བ་ལས་དངོས་བསྟན་དུ་བྱུང་བའི་མིང་གི་ཐོག་མར་སྦྱར་བ་དང་།

རིན་པོ་ཆེ་ལས་རིན་ཐང་ཆེ་བ་ནི་གང་ཡིན། ཚོགས་པ་འདི་དག་གི་ནང་ནས་མཁས་པའི་ཡོན་ཏན་དང་ལྡན་པ་དེ་གང་ཡིན། ཞེས་པ་ལྟ་བུ་དྲི་བའི་ཚིག་གི་སྤྱི་སྒྲ་ལ་ཚིག་མཐར་སྦྱོར་བ་དང་།

མཁྱེན་སྤྱན་ཨུཏྤལ་འདབ་ལྟར་རིང་བ་གང་། །

དེ་ནི་བདག་གི་སློབ་དཔོན་དམ་པ་ལགས། །

ཞེས་པ་ལྟ་བུ་ཚིགས་བཅད་ཀྱི་རྐང་བའི་མཐར་ཡང་དམིགས་འཛིན་པའི་སྤྱི་སྒྲ་ཐོབ་པར་རུང་ངོ་། །ཡང་། དྲི་བའི་དོན་དུ་ཅི་དང་། དཔེ་ལ་ཇི་དང་། གང་ཟག་ལ་སུ་ཐོབ་པ་རྣམས་ཀྱི་དཔེར་བརྗོད་ནི། ཁྱོད་གྲོང་ཁྱེར་ལ་ཅིའི་ཕྱིར་དུ་འགྲོ། ཁྱོད་ཀྱི་ཆ་བྱད་ཇི་ལྟ་བ་ཞིག་སྔར་ཡང་མཐོང་། རྫུན་གྱི་ཚིག་ནི་ངས་སུ་ལ་ཡང་བཤད་མ་མྱོང་། ཞེས་པ་ལྟ་བུས་མཚོན་ནོ། །

གཞན་ཡང་། ཅི་ཞིག ཅི་སྟེ། ཅི་སླད། ཅི་འདྲ། ཅི་ཕྱིར་སོགས་ལ་ཅ་རིལ་གྱི་ཅི་དང་། ཇི་སྙེད། ཇི་སྲིད། ཇི་སྐད་ལྟ་བུ་དཔེ་མིན་ན་ཡང་ཇ་ཟེད་ཀྱི་ཇི་ཐོབ་པ་དང་། ཅི་ལྟར་དང་ཇི་ལྟར་གྱི་ཁྱད་ནི་སྔ་མ་ཅི་བྱས་ནས་ཞེས་པ་དང་། ཕྱི་མ་དཔེ་རང་མཚན་པ་ཡིན་པའི་ཁྱད་པར་སོགས་ཀུ་ཤའི་རྩེ་ལྟར་མ་འདྲེས་པར་ཕྱེད་པ་གལ་ཆེ་སྟེ། དེ་ལྟ་མ་ཡིན་ན་དཔེ་མ་དག་པ་རྣམས་སུ་ཅི་དང་ཇིའི་ཁྱད་པར་མ་ཕྱེད་པ་ཤིན་ཏུ་མང་པོ་དག་མཐོང་རྒྱུ་ཡོད་པའི་ཕྱིར་རོ། །

ཅི་ནས་ཀྱང་ཞེས་པ་ཚིག་བསྡུས་པས་ཅིས་ཀྱང་སི་ཏུས་སྤྱི་སྒྲར་བཞག་པའི་དགོས་པ་མ་མཐོང་སྟེ། བཟློག་ཏུ་མེད་པའི་དོན་ལ་འཇུག་པ་ལས་སྤྱི་སྒྲ་མིན་ནོ། །

ཉེར་གཅིག་པ། བདག་སྒྲ།

གང་མིང་གི་ནི་མ་མཐའ་ན། །

པུ་ལིངྒ་ཡི་སྒྲ་མེད་པ། །

དེ་ལ་པུ་ལིངྒ་སྦྱར་ན། །

བདག་པོའི་སར་ནི་ཤེས་པར་བྱ། །

ཀ དངོས་ཀྱི་དོན།

གང་ཡང་རུང་བའི་མིང་གི་མ་མཐའ་སྟེ་མིང་གི་མཐའ་མ་པུ་རུ་ཥ་སྐྱེས་པ་དང་། ལིངྒ་རྟགས་ཏེ་སྐྱེས་པའི་རྟགས་སམ་ཕོ་རྟགས་ཀྱི་ཡི་གེ་ཡི་སྒྲ་པ་བ་མ་པོ་བོ་མོ་སོགས་སྐྱེས་པའི་མིང་གིས་བཏགས་པའི་བདག་སྒྲ་མེད་པ་དེ་ལ། གསར་དུ་པུ་ལིངྒ་སྟེ་སྐྱེས་པའི་རྟགས་ཅན་གྱི་སྒྲ་སྦྱར་བ་ན། བདག་པོ་གང་ལ་དབང་བའམ་གང་ལ་ལྡན་པའི་ས་སྟེ་གཞི་ཡིན་པར་ཤེས་པར་བྱའོ། །ནི་སྒྲ་གཉིས་ནི་ཁ་སྐོང་བའི་ཚིག་ཕྲད་དོ། །

སྐབས་འདིར་བསྟན་པའི་བདག་སྒྲ་ལ་མཁས་པ་རྣམས་ཀྱི་བཞེད་པ་མི་མཐུན་པ་དུ་མ་ཞིག་ཡོད་ན་ཡང་། འདིར་མཁས་པ་སོ་སོའི་ལེགས་བཤད་ཀྱི་སྙིང་པོ་བསྡུས། ཁ་སྐད་ཀྱི་འཇུག་པ་དང་མཐུན་པར་བྱས་པའི་རང་ལུགས་ནི། པ་པོ་བ་བོ་མ་མོ་སྟེ་བདག་སྒྲ་དངོས་ཀྱི་དབང་དུ་བཏང་བའི་དྲུག་དང་། བདག་སྒྲ་དང་ཕྱོགས་མཚུངས་པའི་རིགས་སུ་གྱུར་པ། ཅན་དང་། ལྡན། མཁན་རྣམས་ཏེ་དེ་དག་གི་དཔེར་བརྗོད་འཇོག་པའི་ཞར་ལ་པ་པོ་སོགས་ཡིན་ཚད་བདག་སྒྲར་མི་འཇུག་པའི་དཔེར་བརྗོད་ཀྱང་བཞག་ན་ཕན་ཆ་ཆེ་བས་འདི་ལྟར།

པ་ཡིག་བདག་སྒྲ་ལ་འཇུག་པ་ནི།

ག་ད་བ་ས་ན་མ་པ། །

ང་འ་ར་ལ་མཐའ་མེད་བ། །

ཞེས་པའི་ཐོབ་ཐང་ལྟར། འབྲོག་པ། ལས་བྱེད་པ། གསོལ་ཐབ་པ། ཤིང་བརྐོས་པ། ཡོན་ཏན་པ། ལམ་པ། ཞེས་དང་། མིང་མཐའི་པ་ཡིག་ཡིན་ཚད་བདག་སྒྲ་མ་ཡིན་པ་ནི། ཐག་པ། སྐུད་པ། བཅིབ་པ། རུས་པ། མུན་པ། ནོམ་པ། ཞེས་པ་ལྟ་བུའོ། །

(Nཔོ་ཡིག་བདག་སྒྲ་ལ་འཇུག་པ་)ནི། (N**ཕྱུག་པོ། མེད་པོ། རྩུབ་པོ། གྲོགས་པོ། བཙན་པོ། གཏུམ་པོ། འཁུར་བ་པོ། སྨྲ་བ་པོ།) ཞེས་དང་། མིང་མཐའི་པོ་ཡིག་ཡིན་ཚད་བདག་སྒྲ་མ་ཡིན་པ་ནི། འཐུག་པོ། སྐུད་པོ། ཁྲེས་པོ། སྔོན་པོ། སྐམ་པོ། ཞེས་པ་ལྟ་བུའོ། །

(Nབ་ཡིག་བདག་སྒྲ་ལ་འཇུག་པ་)ནི། (N**རོང་བ། མཐའ་བ། ཤར་བ། འགྲུལ་བ། ལྷ་ས་བ།) ཞེས་དང་། མིང་མཐའི་བ་ཡིག་ཡིན་ཚད་བདག་སྒྲ་མ་ཡིན་པ་ནི། རྐང་བ། བཅའ་བ། དར་བ། འོལ་བ། ཀ་བ། ཞེས་པ་ལྟ་བུའོ། །

(Nབོ་ཡིག་བདག་སྒྲ་ལ་འཇུག་པ་)ནི། (N**སྤྱང་བོ། མཛའ་བོ། རྟུལ་བོ། དམེ་བོ།) ཞེས་དང་། མིང་མཐའི་བོ་ཡིག་ཡིན་ཚད་བདག་སྒྲ་མ་ཡིན་པ་ནི། མང་བོ། ཁྲ་བོ། ཁུར་བོ། རིལ་བོ། ཞེས་པ་ལྟ་བུའོ། །

(Nམ་ཡིག་བདག་སྒྲ་ལ་འཇུག་པ་)ནི། (N**ཇ་མ། ཆང་མ། ཤོར་མ། ཉུལ་མ། བཙོན་མ། གསར་མ། རྙིང་མ།) ཞེས་དང་། མ་ཡིག་ཡིན་ཚད་བདག་སྒྲ་མ་ཡིན་པ་ནི། ཨ་མ། བག་མ། རྒོད་མ། ཆེན་མ། ཆུན་མ། ལྟ་བུ་ནི་ཕོ་མོ་གཉིས་སུ་དབྱེ་བའི་མོ་ལ་འཇུག་པ་དང་། ཟ་མ། རིལ་མ། ཟངས་མ། མཁལ་མ། གཡེར་མ། ལྟ་བུ་མིང་གི་ཆ་ཤས་སུ་གྱུར་པ་རྣམས་སོ། །

(Nམོ་ཡིག་བདག་སྒྲ་ལ་འཇུག་པ་)ནི། (N**སྲུན་མོ། གཡུང་མོ། དམར་མོ། འབྱོར་མོ།) ཞེས་དང་། མོ་ཡིག་ཡིན་ཚད་བདག་སྒྲ་མ་ཡིན་པ་ནི། ཇོ་མོ། བཙུན་མོ། བུ་མོ་ལྟ་བུ་ནི་ཕོ་མོ་གཉིས་སུ་དབྱེ་བའི་མོ་ལ་འཇུག་པ་དང་། ཕྲ་མོ། བ་མོ། སོར་མོ་ལྟ་བུ་ནི་མིང་གི་ཆ་ཤས་སུ་གྱུར་པ་རྣམས་སོ། །

(Nབདག་སྒྲ་དང་ཕྱོགས་མཚུངས་པ་ཅན་དང་ལྡན་མཁན་རྣམས་བདག་སྒྲར་འཇུག་པ་)ནི། དཔེར་ན། (N**ཤེས་རབ་ཅན། ཡོན་ཏན་ཅན། ལུས་རྩལ་ཅན། སེམས་ཅན། གཟུགས་ཅན། ཞེས་དང་། འབྱོར་ལྡན། དཔལ་ལྡན། སྟོབས་ལྡན། ཞེས་དང་། ཡིག་འབྲི་མཁན། པར་རྐོ་མཁན། རྩོམ་མཁན་)ཞེས་པ་ལ་སོགས་པ་ལྟ་བུའོ། །

སྐབས་འདིར་གསེར་ཏོག་གི་སུམ་འགྲེལ་དུ་གསལ་བ་ལྟར། པ་པོ་བ་རྣམས་ཀྱི་ཐོབ་ཐང་ལ་སྟོང་པ། རྐང་པ། ལྔ་པ། བཅུ་པ་སོགས་ལ་པ་ཡེད་དང་། བཟང་བ། དཀར་བ་སོགས་ལ་བ་ཟླུམ་དང་། བཟང་པོ། དཀར་པོ། སྙིང་པོ། དང་པོ་སོགས་ལ་པ་ཡེད་ཐོབ་པ་ནི་རྟགས་མཚུངས་དང་བརྗོད་བདེའི་དབང་གིས་མི་འདྲ་བར་གྱུར་པ་དཔེ་ཁུངས་དག་རྣམས་སུ་ཇི་ལྟར་འབྱུང་བ་བཞིན་དུ་བྲིས་ན་ལེགས་སོ། །

ཁ། མཐའ་དཔྱད་པ།

འོ་ན་འདིར་བདག་སྒྲར་མ་དང་མོ་སོགས་བཞག་པ་ལ་ཁུངས་ཡོད་དམ་ཞེས་འདྲི་ན། ཡོད་དེ། མཁས་པའི་དབང་བོ་དངུལ་ཆུ་དྷརྨ་བྷ་དྲས་མཛད་པའི་སུམ་རྟགས་ཀྱི་འགྲེལ་བ་སི་ཏུའི་ཞལ་ལུང་དང་། དགག་ལན་ཚངས་པའི་ཐིག་གི་སྤུན་ཟླ་ཞེས་པ་གཉིས་སུ་གསལ་བ་ལྟར་རྗེ་ཀརྨ་བ་ཞྭ་དམར་བས་འགྲེལ་ཚུལ་ལྟར་དངུལ་ཆུ་རིན་པོ་ཆེས་གསལ་བར་མཛད་པ་དེ་ནི་བདག་གིས་བརྟེན་སའི་ཁུངས་སོ། །དེར་ཇི་ལྟར་འགྲེལ་ཞེ་ན། སྒྲ་པཱ་ཎི་དང་ཙཱནྡྲ་པ་གཉིས་ཀར། ཨུཏ྄འི་སྡེ་དང་བཅས་པའོ། །ཞེས་དང་། སྒྲ་དབྱངས་ཅན་མར། ཀུ་ཙུ་ཊུ་ཏུ་པུ་སྡེ་བ་རྣམས་སོ། །ཞེས་པ་ལྟར་པུ་ནི་པ་སྡེ་ལ་གོ་དགོས་པས་དེའི་ནང་གི་པ་བ་མ་གསུམ་དང་། དེའི་ཤུགས་ལ་བསྟན་པའི་པོ་བོ་མོ་གསུམ་སྟེ་དེ་དྲུག་ཀ་བདག་སྒྲར་འདོད་དོ། །འོ་ན་གོང་དུ་འགྲེལ་ཚེ་པུ་རུ་ཥ་སྐྱེས་པ་དང་། ལིངྒ་རྟགས་ཞེས་འགྲེལ་བ་མ་ཡིན་ནམ། འདིར་པུ་ཞེས་པ་པ་སྡེ་ལ་ཇི་ལྟར་དུ་འགྲེལ་ཞེ་ན། མིང་བརྡ་གཅིག་ལ་དོན་ཐ་དད་པ་དུ་མར་འགྲེལ་བ་ནི་མཁས་པའི་ཁྱད་ཆོས་དང་། མཁས་པས་བཤད་ན་ཅི་ཡང་བདེན། ཞེས་པའི་དོན་ལྟར་དངུལ་ཆུ་རིན་པོ་ཆེས་འགྲེལ་ཚུལ་འདི་ནི་བོད་སྐྱེ་བོ་དམངས་ཀྱི་ཁ་སྐད་དང་ཤིན་ཏུ་མཐུན་པས་ན་འདིའི་རྗེས་སུ་འབྲངས་ནས་བཀྲལ་བ་ཡིན་ནོ། །བསྟན་བཅོས་ཀྱི་མིང་ལ་སི་ཏུའི་ཞལ་ལུང་ཞེས་བཏགས་ནས་གཞུང་བྱིངས་རྣམས་སི་ཏུའི་རྗེས་སུ་འབྲངས་ན་ཡང་། བདག་སྒྲའི་སྐབས་སུ་དེ་དང་མ་བསྟུན་པར་བཀྲལ་བ་ལ་དགོས་པ་ཆེན་པོ་ཡོད་པ་བློ་ལྡན་རྣམས་ཀྱིས་ཁོང་དུ་ཆུབ་པར་བྱའོ། །

ལུགས་འདི་ལྟར་ཁས་བླངས་པས་ནི་སི་ཏུས། བདག་སྒྲ་འདི་རྗེས་འཇུག་ལ་མི་བལྟོས་པའི་ཕྲད་རང་དབང་ཅན་ཡིན་ཞེས་གསུངས་པའི་དམ་བཅའ་ཡང་ངང་ངམ་ཤུགས་ཀྱིས་རང་ཡལ་དུ་སོང་བ་ཤེས་པར་མཛོད་ཅིག ཁོ་ན་རེ། སི་ཏུ་ལྟར་ན་ཇ་མ་ཆང་མ་སོགས་བདག་སྒྲར་གཏན་མི་བཞེད་ཟེར། དེ་མ་ཡིན་པར་ཐལ། སི་ཏུས་ཀྱང་། ཇ་མ་ཆང་མ་སོགས། ཞེས་པ་ནས། དེ་འདྲ་དེས་བདག་པོའི་དོན་བསྟན་དུ་ཆུག་ཀྱང་། ཞེས་གསུངས་པའི་ཕྱིར། ཁྱབ་སྟེ། ལུང་དེས་མ་ཡིག་བདག་སྒྲར་བཞེད་པ་ཆེས་གསལ་བའི་ཕྱིར། ཞེས་འཕངས་ན་ཅི་ཟེར། འོན་ཀྱང་(Hམུ་ཏིག་ཕྲེང་མཛེས་)ལས། (Gལྷ་ས་བ། སེ་ར་བ། ལྟ་བུ་རྣམས་ནི་གྲོང་བའི་སྐད་ཕལ་བ་ཙམ་དུ་ཟད་པས་དཔེར་མི་འོས།) ཞེས་བཤད་པ་འཐད་པར་མ་མཐོང་སྟེ། ཆོས་སྐད་དང་ཡིག་སྐད་གང་ཡིན་ཡང་ཐོག་མར་སྐྱེ་བོ་དམངས་ཀྱི་ཁ་སྐད་དང་མཐུན་པར་བཟོས་པའི་གནད་འགག་འདི་དོར་ན་ནི་རང་གིས་གང་བཤད་མཐའ་དག་ཡིད་བརྟན་མེད་པའི་འཆལ་ཚིག་ཏུ་འགྱུར་ཉེན་ཆེའོ། །

ཡང་དེར། པུ་ལིངྒའི་ཟློག་ཕྱོགས་སྟྲཱི་ལིངྒའི་སྒྲ་ཡིན་པའི་ཕྱིར་རོ། །ཞེས་བཤད་པ་ནི་གད་མོ་འཆོར་བའི་གཏམ་སྟེ། དེ་ལྟ་ན་ཨ་ཕའི་ལྡོག་ཕྱོགས་ཨ་མ་དང་། ཁྱོ་གའི་ལྡོག་ཕྱོགས་ཁྱོ་མོ་དང་། ཁའི་ལྡོག་ཕྱོགས་རྐུབ་དང་། གནམ་གྱི་ལྡོག་ཕྱོགས་ས་གཞི་ཡིན་ཟེར་དགོས་པར་འགྱུར་བས། དེ་ལས་དགོད་བྲོ་བ་ཞིག་ག་ན་ཡོད། ངེས་པར་པཎྜི་ཏས་ཐུགས་མཉམ་མ་བཞག་པའི་གཏམ་དུ་སྣང་ངོ་། །

སྤྱིར་ལྡོག་ཕྱོགས་དང་ཟློག་ཕྱོགས་གཉིས་ལས་སྔ་མ་དག་པར་སེམས་ཏེ། ཟློག་ཅེས་པ་བྱེད་པ་པོ་དངོས་ཡོད་ལ་སྦྱར་དགོས་པའི་ཕྱིར་རོ། །ལྡོག་ཕྱོགས་ཀྱི་གོ་དོན་ནི། ལུས་ཀྱི་རྒྱབ་དེ་ལུས་ཀྱི་མདུན་ལ་བལྟས་ཏེ་ལྡོག་ཕྱོགས་དང་། འབབ་ཆུ་ཐུར་ནས་གྱེན་དུ་བཞུར་བ་ལ་ལྡོག་ཕྱོགས་སུ་འབབ་ཅེས་པ་ལྟ་བུའི་སྒོ་ནས་འཇོག་པ་ལས། པུ་ལིངྒའི་མཐུན་ཕྱོགས་སྟྲཱི་ལིངྒ་ལ་ལྡོག་ཕྱོགས་ཞེས་འགྲེལ་ན་གོ་བ་ཕྱིན་ཅི་ལོག་ཏུ་གྱུར་སྣང་ངོ་། །

སྤྱིར་དོན་ལ་རྟོན་གྱི་ཚིག་འབྲུ་ལ་མི་རྟོན་པ་འདི་རྣམ་པ་ཀུན་ཏུ་གཙིགས་ཆེར་འཛིན་དགོས་ཏེ། དེ་ལྟ་མ་ཡིན་ན་དངུལ་ཆུའི་ཚངས་པའི་ཐིག་གི་སྤུན་ཟླའི་དགག་ཡུལ་ངག་དབང་དབྱངས་ཅན་དགའ་བའི་སུམ་འགྲེལ་དུ། ཀུན་མཁྱེན་ཆེན་པོ་སི་ཏུ་ཆོས་ཀྱི་འབྱུང་གནས་ཀྱིས་མཛད་པའི་སུམ་རྟགས་ཀྱི་འགྲེལ་ཆེན་དེ་ཉིད་ཟབ་པ་དང་། རྒྱ་ཆེ་བ། ཁུངས་བཙུན་པ། རྩོད་པའི་ཡུལ་གྱིས་དབེན་པ། ཚད་མ་གསུམ་དང་། ཤེས་རབ་གསུམ་གྱིས་ངེས་པར་གཏན་ལ་ཕེབས་པ། དབང་བོ་གསུམ་གང་ཡང་འཚམ་ཞིང་དོན་གསལ་བར་སྟོན་པས་བློ་ཡི་མུན་པ་ངེས་པར་སེལ་ནུས་པའི་ནོར་བུ་དབང་གི་རྒྱལ་བོ་ལྟ་བུ། ཞེས་སོགས་ཀྱི་ཆེ་བརྗོད་ཀྱིས་ཚིམས་ཤིང་ར་རོ་བར་གྱུར་ནས་འདི་ཁོ་ན་བདེན་གྱི། གཞན་ནི་གཏི་མུག་པའོ། །ཞེས་བཟུང་ན་བློ་གྲོས་ཀྱི་རྟ་ཕོའི་སུག་པ་ཕྱོགས་ལྷུང་གི་སྒྲོག་གིས་བཅིངས་པ་ལས་གཞན་དུ་ཅི། (Hམདོ་སྟུག་པོ་བཀོད་པའི་རྒྱན་)ལས་ཀྱང་།

(Gདགེ་སློང་དག་གམ་མཁས་རྣམས་ཀྱིས། །

བསྲེགས་བཅད་བརྡར་བའི་གསེར་བཞིན་དུ། །

ལེགས་པར་བརྟགས་ལ་ང་ཡི་བཀའ། །

བླང་བར་བྱ་ཡི་གུས་ཕྱིར་མིན། །)

ཞེས་གསུངས་པའི་ཕྱིར་ན་སྣང་ཚོད་འཕགས་པ་མ་ཡིན་པའི་གསུང་ལ་དཔྱད་པ་ཞིབ་ཏུ་བྱེད་དགོས་པ་ནི་ལྟ་ཅི་སྨོས་སོ། །

པྲ་སྟི་རིན་པོ་ཆེས་དགག་སྒྲ་གསུངས་པའི་སྐབས་སུ། ཇ་མ་ཆང་མ་ཞེས་པའི་མ་ཡིག་མོ་བརྗོད་པ་ལ་སྦྱར་བ་འདྲ་ཞིག་གསུངས་པ་ནི་ཕྱོགས་གཅིག་ལ་དགོངས་པ་ཡིན་གྱི། ཇ་མ་དང་ཆང་མ་ཡིན་ན་བུད་མེད་ཡིན་དགོས་པའི་ངེས་པ་གཏན་མེད་དོ། །

དབྱངས་ཅན་གྲུབ་པའི་རྡོ་རྗེས་མཛད་པའི་སུམ་ཅུ་བའི་སྙིང་པོ་(Hལེགས་བཤད་ལྗོན་དབང་)ལས།

(Gབདག་སྒྲ་ཡར་གྱུར་བ་དང་ནི། །

ཆ་ལ་པ་ཉིད་སྦྱོར་བ་ལེགས། །)

ཞེས་གསུངས་པའང་མཁས་པའི་རྣམ་དཔྱོད་ཀྱི་རྩལ་ལས་ཐོན་པའི་ལེགས་བཤད་དུ་སྣང་ཡང་། ལག་ལེན་གྱི་ཚེ་ན་བརྟེན་ཁུངས་རྩོད་མེད་ཅིག་རྙེད་དཀའོ། །དཔེར་བརྗོད་ཀྱི་སྒོ་ནས་ཤེས་འདོད་ན་ཚ་སྤྲུལ་གྱིས་བཀོད་པའི་དཔེར་བརྗོད་ལ་བལྟ་བར་བྱའོ། །

ཉེར་གཉིས་པ། དགག་སྒྲ།

གང་མིང་བརྗོད་པའི་ཡ་མཐའ་ན། །

སྟྲི་ལིངྒ་ཡི་སྒྲ་མེད་པ། །

དེ་ལ་སྟྲི་ལིངྒ་སྦྱར་ན། །

དགག་པའི་གནས་སུ་ཤེས་པར་བྱ། །

ཀ དངོས་ཀྱི་དོན།

གང་ཡང་རུང་བའི་མིང་བརྗོད་པའི་ཡ་མཐའ་སྟེ་ཐོག་མ་ན། སྟྲི་ཞེས་པ་བུད་མེད་དང་། ལིངྒ་རྟགས་ཏེ་མོ་རྟགས་ཀྱི་ཡི་གེ་གཙོ་བོ་མ་ཡིག་དང་། ཞར་ལ་བསྟན་པའི་མི་མེད་མིན་སོགས་ཀྱི་ཡི་གེ་ཡི་སྒྲ་མེད་པ་དེ་ལ། སྟྲི་ལིངྒ་སྟེ་མོ་རྟགས་ཀྱི་ཡི་གེ་སྦྱར་ན་དགག་པའི་གནས་སུ་ཤེས་པར་བྱའོ། །རྣམ་གསལ་གྱི་དཔེར་བརྗོད་ནི།

མ་བསླབས་མ་སྦྱངས་ཤེས་རབ་ཇི་ལྟར་འཕེལ། །

མི་ཤེས་ཤེས་བརྫུས་རང་ཉིད་རྣམ་ཀུན་ཕོངས། །

ལྟ་རྒྱ་ཐོས་རྒྱར་ཚིམ་པ་མེད་པ་དེ། །

ནམ་ཞིག་མཁས་པར་མི་འགྱུར་སྲིད་པ་མིན། །ཞེས་པ་ལྟ་བུས་མཚོན་ནོ། །

ཁ། མཐའ་དཔྱད་པ།

སུམ་འགྲེལ་འགར། དེ་ལ་སྟྲཱི་ལིངྒའི་སྒྲ་དངོས་ནི། མ་དང་མོ་གཉིས་ཁོ་ན་ཡིན། ཞེས་དང་། དེ་དང་འབྲེལ་བའི་མི་ཡིག་ཀྱང་ཞར་གྱིས་ཐོབ། ཅེས་དང་། མེད་དང་མིན་དག་ནི་མ་ཡིག་དང་འབྲེལ་བས་དགག་སྒྲར་གྱུར་པ་དང་། དོན་དང་ལྡན་པའི་ཕྲད་ཀྱང་ཡིན་པས་རྟགས་འཇུག་སྐབས་སུ་འཆད་འགྱུར་ལྟར་སྟྲཱི་ལིངྒའི་སྒྲའི་ཆ་ཤས་སུ་གཏོགས་མོད་ཀྱི་འདི་དག་མིང་གི་ཐོག་མར་མི་འཇུག་པས་སྐབས་འདིའི་བསྟན་བྱ་མ་ཡིན། ཞེས་གསུངས་པ་རྣམས་ལ་དཔྱད་པར་བྱ་བ་འདི་ཡོད་དེ། མ་ཡིག་དང་འབྲེལ་བའི་དགག་སྒྲ་ཡིན་ན་དགག་སྒྲ་དངོས་ཡིན་ནམ་མིན། ཡིན་ན་མེད་དང་མིན་གཉིས་ཀྱང་མི་ཡིག་དང་འདྲ་བར་ཞར་ལ་བསྟན་པའི་དགག་སྒྲ་ཡིན་པ་ལ་ཁྱད་པར་ཅུང་ཟད་ཀྱང་མེད་དོ། །མིན་ཟེར་ན་མི་ཡིག་མ་ཡིག་དང་འབྲེལ་བའི་དགག་སྒྲ་ཡིན་ཡང་དགག་སྒྲ་དངོས་མིན་ཟེར་དགོས་པས་དེའི་རྒྱུ་མཚན་གང་ལ་ཐུག མེད་དང་མིན་སོགས་མིང་གི་ཐོག་མར་མི་འཇུག་པས་སྐབས་འདིའི་བསྟན་བྱ་མ་ཡིན་ཞེས་པ་ནི། རྩ་བར་མིང་གི་ཡ་མཐའ་ཞེས་གསུངས་པ་ལ་གཙིགས་འཛིན་བྱས་པ་ལགས་མོད། དེ་ལྟ་ན་རྩ་བར་རྣམ་དབྱེ་བརྒྱད་པ་བོད་པའི་སྐབས་སུ་མིང་གི་དང་པོར་ཀྱེ་སྦྱོར་བར་གསུངས་པ་འདི་ཡང་ཅི་ལ་གཙིགས་འཛིན་མི་བྱེད། སྐབས་དེར་ཁྱེད་རང་གིས་རྩ་བའི་དངོས་བསྟན་ལས་བརྒལ་ཏེ། བདག་ལ་དགོངས་ཤིག་མགོན་པོ་ཀྱེ། །ཞེས་པ་ལྟ་བུ་མཐའ་སྦྱར་བའང་ཡོད་དོ། །ཞེས་བཤད་པ་མཚམས་འདིར་བསླེབས་ཚེ་ཐུགས་ཀྱིས་བསྙེལ་བ་མིན་ལས་ཆེ།

སུམ་ཅུ་བའི་རྩ་བར་དངོས་སུ་མ་བསྟན་པའི་ཕྲད། འདི། ད་ནི། ཁོ་ན། ཉིད་སོགས་མང་དུ་ཡོད་པ་རྣམས་ཨ་ལ་ཤ་དང་གསེར་ཏོག་གི་འགྲེལ་བ་རྣམས་སུ་གསལ་བས་དེ་དག་ཏུ་བལྟ་བར་བྱའོ། །

དེ་དག་ཏུ་མ་བཤད་པ། དཔེར་ན། ཞེས་དང་། ཞེས་པ་དང་། ཞེས་སོགས་དང་། ཞེས་པ་ལྟར། ཞེས་གསུངས་པ་ལྟར། ཞེས་སོ། །ཞེས་སོགས་སོ། །ཞེས་སྨྲའོ། །ཞེས་ཟེར་རོ། །ཞེས་སོགས་ཞེས་དང་ཅེས་ཀྱི་སྒྲ་ནི་དོན་དུ་མ་ལ་འཇུག་སྟེ། དེ་དག་གི་འཇུག་ཡུལ་སོ་སོའི་དཔེར་བརྗོད་བྲིས་ན་མངས་དོགས་ལ། འོན་ཀྱང་གོ་དོན་ཆེ་ལུང་ཞིག་བརྗོད་ན་འདི་ལྟར། གཞན་གཞུང་ལུང་དུ་དྲངས་ཚེ་དེའི་དུམ་བུ་ཞིག་ཚར་ཡོད་ན། ཞེས་དང་། ཞེས་པ་འཐོབ་པར་མ་ཟད། དེའི་མུ་མཐུད་ནས་ད་དུང་ལུང་ཚན་ཕྱི་མ་འདྲེན་པའི་བརྡ་རུ་གོ་དགོས། ཚར་མེད་ན། ཞེས་སོགས་ཞེས་སྦྱོར་བ་དང་། ཞེས་པ་ལྟར་དང་། ཞེས་གསུངས་པ་ལྟར་ཞེས་པ་ཡོད་ཚེ་ལུང་དེ་དང་མཐུན་པའི་འགྲེལ་བཤད་བྱེད་རྒྱུའི་བརྡ་རུ་གོ་དགོས། ཞེས་སོ། །ཞེས་སོགས་སོ། །ཞེས་རྫོགས་ཚིག་སྦྱར་ཚེ་ལུང་དྲངས་པ་དེ་གས་ཆོག་པར་བྱས་ན་འགྲེལ་བཤད་མི་བྱེད་པའི་བརྡ་རུ་གོ་དགོས་པ་སོགས་འདི་དག་ཕྲ་ཞིང་ཞིབ་པར་ནི་སློབ་དཔོན་མཁས་པའི་ངག་དང་། ལྟ་རྒྱ་ཆེ་བ་ཉིད་ལས་ཤེས་དགོས་ཀྱི། ཚིག་འབྲུར་བྲིས་པས་མི་ལང་ངོ་། །

དེ་ལྟར་ན་ཐོན་མིའི་ཞལ་ལུང་ལས་སུམ་ཅུ་བའི་གཞུང་གི་རྒྱ་ཆེར་འགྲེལ་བ་རེ་ཞིག་བསྟན་ཟིན་ཏོ། །སུམ་ཅུ་བའི་མཇུག་གི་ཚིགས་བཅད་འགྲོལ་ཚུལ་དང་། ཉན་པ་པོ་ལ་སྤྲོ་བ་བསྐྱེད་པ། བསླབ་ཚུལ་གྱི་གོ་རིམ། སྣོད་རུང་ལ་གདམས་ངག་བསྟན་དགོས་པ་རྣམས་སྔོན་བྱོན་དྲན་དབང་རྣམས་ཀྱིས་རྒྱས་པར་བཀྲལ་པ་དང་། བདག་གིས་ཀྱང་སུམ་རྟགས་རིག་པའི་མེ་ལོང་དུ་ཕྱོགས་ཙམ་བཀྲལ་ཟིན་པས་འདིར་མངས་ཀྱིས་དོགས་ནས་བསྐྱར་བྲིས་མ་བྱས་སོ། །

འདིར་སྨྲས་པ།

སྔོན་བྱོན་མཁས་པའི་མཁྱེན་རྩལ་ལས་འཁྲུངས་པའི། །

ལེགས་བཤད་པདྨའི་ཟིལ་དངར་བསུང་ཞིམ་གྱིས། །

བོས་པའི་དཔྱོད་ལྡན་ར་ཡིག་གཉིས་པའི་ཁྱུ། །

རིག་པའི་གཤོག་རླབས་སྐྱོད་པའི་མཐའ་མ་རིག །

འདི་ན་དགག་སྒྲུབ་གསེར་སྦྱངས་བཅད་བརྡར་གྱིས། །

མཁས་པའི་གསུང་ལ་གང་སྤོབས་དཔྱད་པ་འདི། །

བློ་གསལ་ཚུལ་འདིར་འཇུག་པའི་ཐབས་མཁས་ལས། །

མ་གུས་ཕྱོགས་ལྷུང་དྲི་མས་སྦགས་པ་མིན། །

རྒྱ་ཆེན་གཏིང་ཟབ་བརྡ་སྤྲོད་རིག་པའི་གཞུང་། །

གོ་སླའི་ངག་གིས་འགྲེལ་བའི་དགེ་བ་དེས། །

བློ་གསལ་དོན་གཉེར་ལྡན་པའི་སྐྱེ་བོ་ཀུན། །

གངས་ཅན་བརྡ་ལ་ཐོགས་པ་མེད་པར་སྨོན། །

ཞེས་བྱ་བ་ནི་སུམ་རྟགས་རྒྱས་འགྲེལ་ཐོན་མིའི་ཞལ་ལུང་ལས་སུམ་ཅུ་བའི་འགྲེལ་བ་ལེགས་པར་བརྩམས་གྲུབ་པ་ན་རེ་ཞིག་ངལ་གསོའི་བར་སྐབས་ཀྱི་ཚིགས་སུ་བཅད་པའོ། །

སུམ་ཅུ་བའི་ས་བཅད་གསུམ་པ་བལྟ་བདེ་སླད་མཇུག་མཐར་འདི་བཀོད་པ།

གསུམ་པ། སུམ་རྟགས་ཀྱི་འགྲེལ་བ་གསར་རྙིང་གྲགས་ཆེན་འགའ་ཞིག ༡ སྔོན་གྱི་འགྲེལ་བ་རྙིང་མའི་སྐོར།

ས་སྐྱ་པཎ་ཆེན་ཀུན་དགའ་རྒྱལ་མཚན (སྤྱི་ལོ ༡༡༨༢ ལ་འཁྲུངས་ནས ༡༢༥༡ ལ་འདས) གྱིས་མཛད་པའི་སུམ་རྟགས་ཀྱི་དོན་འགྲེལ་ཚིགས་བཅད་མ་ཡི་གེའི་སྦྱོར་བ་ཞེས་བྱ་བ་སོགས་ལེ་ཚན་ཁ་ཤས།

བཅོམ་ལྡན་རིགས་པའི་རལ་གྲིའི་སློབ་མ་དབུས་པ་བློ་གསལ་བྱང་ཆུབ་ཡེ་ཤེས (རབ་བྱུང་བཞི་པའི་ནང་བྱོན། དུས་རབས་བཅུ་གཉིས་པ) ཀྱིས་མཛད་པའི་སུམ་རྟགས་འགྲེལ་བ།

ལོ་ཆེན་བྱང་ཆུབ་རྩེ་མོའི་བུ་ཆེན་ལོ་ཆེན་ནམ་མཁའ་བཟང་པོས (རབ་བྱུང་དྲུག་པའི་ནང་བྱོན། དུས་རབས་བཅུ་བཞི་བ) མཛད་པའི་སུམ་རྟགས་འགྲེལ་བ་བསྟན་པའི་སྒྲོན་མེ། སྣར་ཐང་བ་སཾ་གྷ་ཤྲཱིས (རབ་བྱུང་བདུན་པའི་ནང་བྱོན། དུས་རབས་བཅུ་བཞི་བ) མཛད་པའི་སུམ་རྟགས་མཆན་འགྲེལ།

ཡར་འབྲོག་པ་རིན་ཆེན་ཏོག (རབ་བྱུང་ལྔ་བའི་ནང་བྱོན། དུས་རབས་བཅུ་གསུམ་པ) གིས་མཛད་པའི་སུམ་རྟགས་འགྲེལ་བ་རིན་པོ་ཆེའི་ཟ་མ་ཏོག

གོ་བོ་རབ་འབྱམས་པ་བསོད་ནམས་སེངྒེས (༡༤༢༩­—༡༤༨༩)མཛད་པའི་སུམ་རྟགས་འགྲེལ་བ།

དགེ་ཡེ་བ་ཚུལ་ཁྲིམས་སེངྒེས་མཛད་པའི་སུམ་རྟགས་འགྲེལ་བ་ཉི་མའི་འོད་ཟེར།

པཎ་ཆེན་ཤཱཀྱ་མཆོག་ལྡན (༡༤༢༨—༡༥༠༧)གྱིས་མཛད་པའི་སུམ་རྟགས་འགྲེལ་བ།

ཞ་ལུ་ལོ་ཙཱ་བ་ཆོས་སྐྱོང་བཟང་པོས (༡༤༤༡—༡༥༢༧) སྐུ་ཚེ་སྟོད་ལ་བརྩམས་པའི་སུམ་རྟགས་འགྲེལ་བ་རྣམ་པར་གསལ་བའི་ལེགས་བཤད།

པཎ་ཆེན་གསེར་མདོག་ཅན་པས་མཛད་པའི་སུམ་རྟགས་འགྲེལ་བ།

དཔའ་བོ་གཙུག་ལག་ཕྲེང་བས (༡༥༠༤—༡༥༦༦) མཛད་པའི་སུམ་རྟགས་འགྲེལ་བ་གསལ་བྱེད་སྒྲོན་མེ།

ཟུར་མཁར་བ་བློ་གྲོས་རྒྱལ་བོས (༡༥༠༩—×) མཛད་པའི་སུམ་རྟགས་འགྲེལ་བ་མཁས་པའི་དགའ་སྟོན།

རབ་འབྱམས་སྨྲ་བ་ཆོས་རྒྱལ་གྱིས་མཛད་པའི་སུམ་རྟགས་འགྲེལ་བ་བློ་གསལ་མགུལ་རྒྱན།

འོལ་ཕྲུག་ཀརྨ་རབ་རྒྱས་ཀྱིས་མཛད་པའི་སུམ་རྟགས་འགྲེལ་བ་མཁས་པའི་རྒྱན།

སྨན་ལུང་བ་བློ་མཆོག་རྡོ་རྗེས (༡༥༩༥—༡༦༧༡) མཛད་པའི་སུམ་རྟགས་འགྲེལ་བ་ཟུང་འཇུག་སྣང་བྱེད་ཡིད་ཀྱི་ཤིང་རྟ།

ཞ་ལུ་བ་ཆོས་ལེགས་ཀྱིས་མཛད་པའི་སུམ་རྟགས་འགྲེལ་བ་མཁས་པའི་ཡིད་འཕྲོག

གཏིང་སྐྱེས་ཚོགས་གསོག་པ་བློ་བཟང་ཆོས་གྲགས་ཀྱིས་མཛད་པའི་སུམ་རྟགས་འགྲེལ་བ་གསལ་བའི་སྒྲོན་མེ། དེ་དག་ནི་སུམ་རྟགས་གཉིས་ཀའི་འགྲེལ་བ་ཡིན།

ཐོན་མིའི་གདུང་བརྒྱུད་ལས་འཁྲུངས་པ་པཎ་ཆེན་བྱམས་པ་གླིང (༡༤༠༠—༡༤༧༥) བས་མཛད་པའི་སུམ་ཅུ་བའི་འགྲེལ་བ་ཞིབ་མོ་རྣམ་འཐག་སོགས་མཐའ་ཡས་པ་ཡོད་པ་ལས། དེང་སང་འགའ་རེ་མ་གཏོགས་པ་ཕལ་ཆེ་བའི་དཔེ་རྒྱུན་ཡང་དཀོན་པར་སྣང་ངོ་། །

༢ ཕྱིས་ཀྱི་འགྲེལ་བ་གསར་མའི་སྐོར།

རྣམ་གླིང་པཎ་ཆེན་དཀོན་མཆོག་ཆོས་གྲགས་ཀྱིས་མཛད་པའི་སུམ་རྟགས་འགྲེལ་བ་ལེགས་བཤད་སྣང་བྱེད་ནོར་བུ། (༡༦༨༣ ལོར་བརྩམས)

པྲ་སྟི་དགེ་བཤེས་རིན་ཆེན་དོན་གྲུབ་ཀྱིས་མཛད་པའི་སུམ་ཅུ་བའི་འགྲེལ་བ་ཀུན་ཏུ་བཟང་པོའི་དགོངས་རྒྱན་དང་། རྟགས་འཇུག་བཤད་སྦྱར་ཚིགས་བཅད་མ། (རབ་བྱུང་བཅུ་གཉིས་པའི་སྟོད་ཙམ་ལ་བརྩམས)

ཅོ་ནེ་གྲགས་པ་བཤད་སྒྲུབ (༡༦༧༥—༡༧༤༨) ཀྱིས་མཛད་པའི་སུམ་རྟགས་འགྲེལ་བ་ཚིག་དོན་གསལ་བྱེད་སྣང་བ།

ཀརྨ་སི་ཏུ་གཙུག་ལག་ཆོས་ཀྱི་སྣང་བས (༡༧༠༠—༡༧༧༤) མཛད་པའི་སུམ་རྟགས་ཀྱི་འགྲེལ་ཆེན་མཁས་པའི་མགུལ་རྒྱན་མུ་ཏིག་ཕྲེང་མཛེས (རབ་བྱུང་བཅུ་གཉིས་པའི་ཤིང་བྱི་ལོར་བརྩམས)

ཨ་ཀྱཱ་བློ་བཟང་བསྟན་པའི་རྒྱལ་མཚན (༡༧༠༨—༡༧༦༨) གྱིས་མཛད་པའི་སུམ་རྟགས་འགྲེལ་བ་བློ་གྲོས་པདྨོ་འབྱེད་པའི་སྣང་བ། (རབ་ཉི་མེ་སྦྲུལ་ལོར་བརྩམས)

ལྕང་སྐྱ་རོལ་པའི་རྡོ་རྗེས (༡༧༡༧—༡༧༨༦) མཛད་པའི་སུམ་རྟགས་འགྲེལ་བ་བློ་ལྡན་དགའ་སྐྱེད།

ཀརྨ་སྨོན་ལམ་འོད་ཟེར་གྱིས་མཛད་པའི་སུམ་རྟགས་འགྲེལ་བ་ལེགས་བཤད་སྣང་བ།

བསམ་གཏན་དོན་གྲུབ་ཀྱིས་མཛད་པའི་སུམ་ཅུ་བའི་འགྲེལ་བ་དགོངས་གསལ་ནོར་བུའི་མེ་ལོང་།

མཛོད་དགེ་བློ་བཟང་དཀོན་མཆོག (༡༧༤༢—×) གིས་མཛད་པའི་རྟགས་འཇུག་འགྲེལ་བ་དགོངས་གསལ་མེ་ལོང་།

རྔ་རྒོད་ནམ་མཁའ་སེངྒེས (༡༧༡༢—༡༧༨༠) མཛད་པའི་སུམ་རྟགས་འགྲེལ་བ་བློ་ལྡན་དགའ་སྐྱེད།

ཟན་ཁྲོན་ལཱ་ཀྱ་ནས་འཁྲུངས་པའི་ཨ་ཀྱ་ཡོངས་འཛིན་དབྱངས་ཅན་དགའ་བའི་བློ་གྲོས་ཀྱིས་མཛད་པའི་རྟགས་འཇུག་འགྲེལ་བ་རབ་གསལ་སྣང་བ་དང་། རྣམ་དབྱེ་བྱ་བྱེད་སོགས་ཀྱི་དཀའ་གནད་གསལ་བའི་མེ་ལོང་། བདག་གཞན་བྱ་བྱེད་ལས་གསུམ་ཉུང་གསལ་འཕྲུལ་གྱི་ལྡེ་མིག (རབ་བྱུང་བཅུ་བཞི་བའི་སྟོད་ཙམ་ལ་བརྩམས)

རྭ་རྒྱ་དགེ་འདུན་ཤེས་རབ་ཀྱིས་མཛད་པའི་སུམ་རྟགས་དོན་འགྲེལ་མེ་ཏོག་ཕྲེང་མཛེས་དང་། དེའི་ཟུར་འདེབས (༡༨༡༨ ལོར་བརྩམས)

དངུལ་ཆུ་དྷརྨ་བྷ་དྲས་མཛད་པའི་སུམ་རྟགས་དོན་འགྲེལ་སི་ཏུའི་ཞལ་ལུང (༡༨༦༦ ལོར་བརྩམས)

དངུལ་ཆུའི་དབོན་པོ་དབྱངས་ཅན་གྲུབ་པའི་རྡོ་རྗེས་མཛད་པའི་སུམ་ཅུ་བའི་སྙིང་པོ་ལེགས་བཤད་ལྗོན་པའི་དབང་པོ་དང་། རྟགས་འཇུག་གི་དཀའ་གནད་གསལ་བའི་མེ་ལོང་། (སྔ་མ ༡༩༠༡ ལོ་དང་། ཕྱི་མ ༡༩༠༣ ལོར་བརྩམས)

གཙོས་གསེར་ཁྲི་བློ་བཟང་རྒྱལ་མཚན་སེངྒེས (༡༧༥༧—༡༨༤༩) མཛད་པའི་སུམ་ཅུ་བའི་འགྲེལ་བ་ཉིན་མོའི་སྣང་བ་དང་། རྟགས་འཇུག་འགྲེལ་བ་ནོར་བུའི་རྒྱན་ཕྲེང (སྔ་མ ༡༨༣༦ ལོ་དང་། ཕྱི་མ ༡༨༣༥ ལོར་བརྩམས)

བདེ་ཐང་མཁན་པོ་བློ་བཟང་འཇམ་དབྱངས་ཀྱི་སུམ་རྟགས་འགྲེལ་བ་ཏམྦུ་རའི་སྒྲ་དབྱངས།

ཨ་ལ་ཤ་ངག་དབང་བསྟན་དར་གྱིས་མཛད་པའི་སུམ་རྟགས་འགྲེལ་བ་སྐལ་ལྡན་ཡིད་ཀྱི་པདྨ་འབྱེད་པའི་སྣང་མཛོད།

དགའ་བཞི་ལ་རྡོ་རིང་བསོད་ནམས་བསྟན་འཛིན་དཔལ་འབྱོར་ཚེ་རིང་གིས་བརྩམས་པའི་སུམ་རྟགས་འགྲེལ་བ་ཨུཏྤ་ལའི་རྣ་རྒྱན (༡༨༡༠ ལོར་བརྩམས)

གསེར་ཏོག་བློ་བཟང་ཚུལ་ཁྲིམས་རྒྱ་མཚོས (༡༨༤༥—༡༩༡༥) མཛད་པའི་སུམ་རྟགས་འགྲེལ་བ་ངོ་མཚར་འཕྲུལ་གྱི་ལྡེ་མིག (༡༨༩༡ ལོར་བརྩམས)

མེར་གེན་མཁན་པོ་སེ་ར་བ་ཡེ་ཤེས་རྣམ་རྒྱལ་གྱིས་མཛད་པའི་སུམ་ཅུ་བའི་འགྲེལ་བ་ལེགས་བཤད་རིན་ཆེན་རྒྱུད་མངས (༡༩༢༨ ལོར་བརྩམས)

ངག་དབང་ཐུབ་བསྟན་གྱིས་མཛད་པའི་སུམ་ཅུ་བའི་འགྲེལ་བ་མུ་ཏིག་ཕྲེང་བ།

མེར་གེན་ཆོས་རྗེས་མཛད་པའི་པྲ་སྟིའི་ཀུན་བཟང་དགོངས་རྒྱན་གྱི་དགོངས་པ་གསལ་བྱེད་སྒྲོན་མེ།

རྔ་རྒོད་ནམ་སེང་གིས་མཛད་པའི་སུམ་རྟགས་འགྲེལ་བ་བློ་ལྡན་དགའ་སྐྱེད།

ཞར་ཤུལ་ཚང་གིས་མཛད་པའི་སུམ་ཅུ་བའི་འགྲེལ་བ་རིན་ཆེན་ལྡེ་མིག

དམེ་ཤུལ་ཆོས་འཕེལ་གྱིས་མཛད་པའི་སུམ་རྟགས་འགྲེལ་བ་རྨོངས་མུན་འཇོམས་པའི་ཉི་འོད།

ངག་དབང་མཁས་བཙུན་གྱིས་མཛད་པའི་རྟགས་འཇུག་འགྲེལ་བ་བདུད་རྩིའི་འོ་རྒྱུན།

བསོད་ནམས་རྒྱ་མཚོས་མཛད་པའི་རྟགས་འཇུག་འགྲེལ་བ་མཐོང་བ་དོན་ལྡན།

སྤངས་ལུང་བ་ཀུན་བཟང་འཇིགས་མེད་རྒྱ་མཚོས་མཛད་པའི་སུམ་རྟགས་འགྲེལ་བ་འཕྲུལ་ལྡེ་སོགས་བགྲང་གིས་མི་ལང་བ་ཡོད་དོ། །

༣ སུམ་རྟགས་དང་འབྲེལ་བའི་དག་ཡིག་དང་ཡི་གེའི་བཤད་པ་གྲགས་ཅན་སྐོར།

ལོ་ཙཱ་བ་ཆེན་པོ་རྔོག་བློ་ལྡན་ཤེས་རབ (༡༠༥༩—༡༡༠༩) ཀྱིས་མཛད་པའི་དག་ཡིག་མདོར་བསྡུས།

འགྲོ་མགོན་ཆོས་རྒྱལ་འཕགས་པའི་བླ་མ་སྙེ་ཐང་བ་གྲགས་པ་སེངྒེས་མཛད་པའི་དག་ཡིག་གངྒཱ། འདིས་རབ་བྱུང་བཞི་བའི་ཆུ་སྟག་ལོར (༡༢༤༢) བསྟན་རྩིས་མཛད་པའི་ལོ་ཚིགས་ལ་དཔགས་ན་དུས་རགས་པ་ཤེས་ཐུབ།

གཙང་ནག་པ་ཐུགས་རྗེ་སེངྒེས་མཛད་པའི་དག་ཡིག་བདུད་རྩིའི་ཆུ་རྒྱུན།

སྟག་སྟོན་གཞོན་ནུ་དཔལ་གྱིས་མཛད་པའི་དག་ཡིག་འོད་ཟེར་བརྒྱ་བ། འདི་དབུས་བློ་གསལ་དང་ཆོས་གྲོགས་ཡིན་པས་རབ་བྱུང་བཞི་བའི་ནང་བྱོན།

བུ་སྟོན་སེངྒེ་འོད་ཀྱིས་མཛད་པའི་དག་ཡིག་སྒྲ་དོན་རྒྱ་མཚོའི་མེ་ལོང་།

བསམ་སྡིངས་པ་ཀུན་བསལ་གྱིས་མཛད་པའི་དག་ཡིག་འཁྲུལ་སྤོང་སྟེ་ཚན་པ་ལྔ་བོ་འདི་དག་ཡིག་ཟ་མ་ཏོག་གི་མཇུག་ཏུ་མཚན་ཙམ་བཀོད་པ་མཐོང་རྒྱུ་ཡོད་པ་ལས་ད་ལྟ་དཔེ་རྒྱུན་ཤིན་ཏུ་དཀོན་ནོ། །

པཎ་ཆེན་བྱམས་པ་གླིང་བས (༡༤༠༠—༡༤༧༥) མཛད་པའི་དག་ཡིག་སྨྲ་བའི་རྒྱན (༡༤༣༥ ལོར་བརྩམས)

ཞྭ་ལུ་ལོ་ཙཱ་བ་ཆོས་སྐྱོང་བཟང་པོས་མཛད་པའི་དག་ཡིག་ཟ་མ་ཏོག (༡༥༡༤ལོར་བརྩམས)

ཞ་ལུ་ལོ་ཙཱ་བ་བུ་ཆེན་སྐྱོགས་ལོ་ཙཱ་བ་ངག་དབང་རིན་ཆེན་བཀྲ་ཤིས་ཀྱིས་མཛད་པའི་བརྡ་གསར་རྙིང་ལི་ཤིའི་གུར་ཁང (༡༥༣༦ ལོར་བརྩམས)

ཞ་ལུ་ལོ་ཆེན་ཡབ་སྲས་ཀྱི་སློབ་མ་དཔལ་ཁང་ལོ་ཙཱ་བ་ངག་དབང་ཆོས་ཀྱི་རྒྱ་མཚོས་མཛད་པའི་དག་ཡིག་ངག་གི་སྒྲོན་མ (༡༥༣༨ ལོར་བརྩམས)

ཞ་ལུའི་དངོས་སློབ་འཕྲེང་མགོ་གཏེར་སྟོན་ཤེས་རབ་འོད་ཟེར (༡༥༡༦—༡༥༧༢) གྱིས་མཛད་པའི་ས་མཐའི་རྣམ་དབྱེ་རབ་གསལ་སྒྲོན་མེ (འདི་སི་ཏུས་ཞུས་དག་བཏང་ནས་དཔེ་རྒྱུན་འཕེལ་སླད་རང་གི་གསུང་འབུམ་གྲས་སུ་བཞག་ཡོད)

ཅོ་ནེ་གྲགས་པ་བཤད་སྒྲུབ་ཀྱིས་མཛད་པའི་དག་ཡིག་གཞོན་ནུ་དགའ་སྐྱེད།

ས་སྐྱ་བདག་ཆེན་ངག་དབང་ཀུན་དགའ་བསོད་ནམས (༡༥༩༧—×) ཀྱིས་མཛད་པའི་དག་ཡིག་མིག་དབང་རབ་གསལ་སྣང་བ (༡༦༣༨ ལོར་བརྩམས)

ལྕང་སྐྱང་རོལ་པའི་རྡོ་རྗེས་མཛད་པའི་དག་ཡིག་མཁས་པའི་འབྱུང་གནས (༡༧༤༢ ལོ་སྔ་ཕྱིར་བརྩམས)

སུམ་པ་ཡེ་ཤེས་དཔལ་འབྱོར (༡༧༠༤—༡༧༨༨) གྱིས་མཛད་པའི་དག་ཡིག་རབ་གསལ་མེ་ལོང་།

པྲ་སྟི་དགེ་བཤེས་རིན་ཆེན་དོན་གྲུབ་ཀྱིས་མཛད་པའི་དག་ཡིག་སྨྲ་བའི་སྒྲོན་མེ་དང་། སྒྲའི་ང་རོ་འདྲེན་ཚུལ་རྨད་བྱུང་དོན་གྱི་བདུད་རྩིའི་རོ་འཛིན།

མདོ་མཁར་བ་ཚེ་རིང་དབང་རྒྱལ (༡༦༩༧—༡༧༦༣) གྱིས་བརྩམས་པའི་འཕགས་བོད་ཡིག་རིགས་ཀྱི་བྱུང་བ་བརྗོད་པ་དཔྱོད་ལྡན་འདྲེན་བྱེད་བདུད་རྩི (༡༧༤༦ལོར་བརྩམས)

རོང་བོ་བདེ་ཆེན་སྤྲུལ་སྐུ་ངག་དབང་འཇམ་དབྱངས་དཔལ་ལྡན་གྱིས་མཛད་པའི་བོད་ཀྱི་བརྡ་དང་ཡི་གེའི་རྣམ་གཞག་གཞན་ཕན་ནོར་བུ (༡༧༤༩ ལོར་བརྩམས)

དཔའ་རིས་དམ་ཆོས་ཀྱིས་མཛད་པའི་དག་ཡིག་ཤེས་བྱ་རབ་གསལ།

ཨ་ལ་ཤ་བསྟན་དར་ལྷ་རམས་པས་མཛད་པའི་བརྡ་ཡིག་མིང་དོན་གསལ་བྱེད་ཟླ་བའི་འོད་སྣང་བོད་སོག་སྐད་གཉིས་ཤན་སྦྱར་མ་དང་། བརྡ་གསར་རྙིང་བློ་གསལ་མགྲིན་རྒྱན། དག་ཡིག་སྐྱ་རེངས་གསར་བ། ཡིག་བཤད་མཁས་པའི་ཁ་རྒྱན་སོགས་ལེ་ཚན་འགའ།

རྭ་རྒྱའི་དགེ་འདུན་ཤེས་རབ་ཀྱིས་མཛད་པའི་དག་ཡིག་ཟུར་འདེབས་བདུད་རྩིའི་མཆོད་སྤྲིན་རྭ་རྒྱའི་དག་ལྷབ་ཏུ་གྲགས་པ (༡༨༡༧ ལོར་བརྩམས)

དབལ་མང་པཎྜི་ཏའི་སློབ་མ་བདེ་ཐང་ཞབས་དྲུང་གིས་མཛད་པའི་དག་ཡིག་ངག་སྒྲོན་ཟིན་བྲིས་སྐལ་བཟང་སྙིང་གི་མུན་པ་སེལ་བའི་ཉིན་བྱེད་སྣང་བ།

སྡེ་དགེ་བླ་མ་ནོར་བུ་བསྟན་འཛིན་གྱིས་མཛད་པའི་སའི་ཡང་འཇུག་དོར་བའི་དག་ཡིག་ལེ་ཚན་ལྔ (༡༨༩༥ ལོར་བརྩམས) དག་ཡིག་འདི་མཛད་པ་པོ་ལ་ས་ཕུད་བླ་མ་དང་ས་གཅོད་བླ་མ་ཞེས་གངས་ཅན་བརྡ་སྤྲོད་སྨྲ་པའི་མཁས་པ་རྣམས་ཀྱིས་མིང་འདོགས་དེ་ལྟར་མཛད་དོ། །

ཁམས་འཇུ་མི་ཕམ (༡༨༤༦ — ༡༩༡༡) གྱིས་མཛད་པའི་ས་མཐའ་མེད་སྨྲ་དགག་པ་ལེགས་བཤད་རིན་པོ་ཆེའི་གཏེར (༡༩༠༥ ལོར་བརྩམས)

བློ་བཟང་ཡོན་ཏན་གྱིས་མཛད་པའི་དག་ཡིག་ངག་སྒྲོན་འགྲེལ་བ་བདུད་རྩིའི་དགའ་སྟོན།

བསྟན་འཛིན་རྒྱལ་མཚན་གྱིས་མཛད་པའི་དག་ཡིག་ངག་སྒྲོན་འགྲེལ་བ་ཚིག་གསལ།

དགེ་བའི་བཤེས་གཉེན་དཔྱི་ས་བློ་གྲོས་རྒྱ་མཚོས (༡༨༩༠—༡༩༥༩) མཛད་པའི་དག་ཡིག་ཁྱད་དུ་འཕགས་པ་སྒྲ་རིག་གནམ་འཕང་གཅོད་བྱེད་བརྡ་དག་ཕྱེ་མ་ལེབ་ཀྱི་གཤོག་རླབས (༡༩༥༥ ལོར་བརྩམས༽ སོགས་སྔོན་དང་ཕྱིས་བྱོན་མཁས་པ་རྣམས་ཀྱིས་མཛད་པའི་སུམ་རྟགས་ཀྱི་འགྲེལ་བ། དག་ཡིག་གི་རྣམ་བཞག དེ་སྐོར་ལས་འཕྲོས་པའི་དྲི་བ་དང་དྲིས་ལན། དོགས་སློང་དང་དགག་ཡིག་སོགས་མཐའ་དག་པར་བརྩིས་པས་མི་ལང་བས་འདིར་དེ་ཙམ་གྱིས་ཆོག་ཤེས་པར་བྱའོ། །

དཔལ་ལྡན་མཁྱེན་རབ་ཉིན་མོར་བྱེད་པའི་གཟིས། །

དུས་གསུམ་ལས་ཚིག་འདབ་སྟོང་བརྩེགས་པའི་སྦུབས། །

ཅི་དགར་ཕྱེ་བའི་རྟགས་འཇུག་ཟིལ་དངར་བཅུད། །

འགྲེལ་མཛད་ཐོན་མིར་སླར་ཡང་དྲན་པས་འདུད། །

ཤིན་ཏུ་རྟོགས་དཀའི་གནས་སུ་མངོན་འཕགས་པའི། །

རྟགས་ཀྱི་འཇུག་པ་རིག་གཞུང་རིན་ཆེན་གཏེར། །

འདི་ན་གོ་སླའི་ངག་གིས་ལེགས་འགྲེལ་བ། །

བློ་མུན་སེལ་བའི་གསོས་སུ་ད་ལོངས་ཤིག །

དེ་ལ་འདིར་ཡི་གེ་བྲིས་པའི་གཟུགས་གཙོ་བོར་བྱས་ནས་རྣམ་དབྱེ་དང་ཚིག་ཕྲད་ཇི་ལྟར་སྦྱོར་ཚུལ་རྒྱ་ཆེར་སྟོན་པའི་གཞུང་སུམ་ཅུ་བ་བློ་ཡུལ་དུ་ལེགས་པར་ངེས་པའི་རྗེས་སུ། ད་ནི་བོད་རང་གི་ཐུན་མོང་མ་ཡིན་པའི་སྐད་ཀྱི་གདངས་ལ་དྲག་ཞན་བར་མའི་ཁྱད་པར་ཕྱེ་ནས་དུས་གསུམ་དང་བདག་གཞན་བྱ་བྱེད་ལས་གསུམ་བྱེད་པ་པོ་དངོས་ཡོད་དང་དངོས་མེད་བྱ་བྱེད་ཐ་དད་པ་དང་ཐ་མི་དད་སོགས་ཀྱི་དབྱེ་བ་གཙོ་བོར་སྟོན་པའི་གཞུང་རྟགས་འཇུག་གི་རྣམ་གཞག་ཅི་ཐུབ་ཐུབ་ཀྱིས་གོ་སླ་བའི་ངག་གི་རྣམ་པར་འགྲེལ་བར་འདོད་དོ། །

དེ་ལ་ཐོག་མར་བོད་ཀྱི་བརྡ་སྤྲོད་པའི་གཞུང་སུམ་རྟགས་གཉིས་ཀྱི་རྣམ་གཞག་འདི་ལེགས་སྦྱར་གྱི་སྒྲ་གཞུང་དང་ཇི་ལྟར་མཐུན་ཞེས་འདྲི་ན་ལན་དུ་འདི་ལྟར། རྗེས་འཇུག་གི་ནུས་པས་རྣམ་དབྱེ་དང་ཚིག་ཕྲད་སོགས་འདྲེན་པ་ནི་སྒྲ་གཞུང་གི་དབྱངས་གསལ་མཚམས་སྦྱོར་བའི་ཚུལ་དང་འདྲ། རྗེས་འཇུག་སྦྱར་བ་ནི་སྒྲ་གཞུང་གི་དབྱངས་སྲོག་ཞུགས་དང་འདྲ། དེ་བཞིན་དུ་མིང་གཞི་རྣམས་ལ་རྗེས་འཇུག་སྦྱར་བ་ལེགས་སྦྱར་གྱི་བྱིངས་དང་འདྲ། སྔོན་འཇུག་གིས་བྱ་བྱེད་སོགས་ཀྱི་ཁྱད་འབྱེད་པ་སྒྲའི་རྐྱེན་དང་མཐུན། བརྗོད་བདེ་དང་རྟགས་མཚུངས་དབང་གིས་མིང་མཐུན་ལྷན་ཅིག་ཏུ་སྦྱོར་བ་ཀྲཏྲ་དང་མཐུན། ཚིག་ཕྲད་ནི་ཉེར་བསྒྱུར་དང་དེ་ཕན་ཅི་རིགས་དང་མཐུན། རྣམ་དབྱེ་བརྒྱད་ནི་མིང་ལེ་དང་། བྱེད་ཅན་གཉིས་དང་མཐུན་ཚུལ་རྣམས་སྒྲ་ལ་སྦྱངས་པ་ཞིག་ཡིན་ན་དེའི་གོ་བ་བདེ་བླག་ཏུ་རྙེད་པར་འགྱུར་བས་རིས་སུ་མ་ཆད་པའི་རིག་གནས་ཀྱི་གཞུང་ཆེ་ཆུང་ལ་ཚིམ་མེད་དུ་སྦྱོང་བ་གལ་ཆེའོ། །རྟགས་འཇུག་གི་ཐུན་མོང་མ་ཡིན་པའི་ཁྱད་ཆོས་ནི། གཙོ་བོ་བོད་སྐད་རང་དང་མཐུན་པའི་ཡི་གེ་སོ་སོའི་གདངས་ཀྱི་དྲག་ཞན་དང་བྱ་བྱེད་ལས་གསུམ་གྱི་སྒྲ་དང་། དུས་གསུམ་གྱི་ཁྱད་པར་སྐད་གདངས་མ་འདྲེས་པར་ཐོན་པ་དང་། བྱེད་པ་པོ་དངོས་སུ་ཡོད་པ་དང་མེད་པའི་ཁྱད་པར་ལས་ཡིག་གཟུགས་མི་འདྲ་བ་དང་། སྐུལ་ཚིག་དང་དགག་སྒྲ་སྦྱར་བའི་བྱ་བྱེད་སྟོན་པའི་མིང་ཚིག་རྣམས་ཡིན་ལ། དེ་དག་ཀུ་ཤའི་རྩེ་ལྟར་མ་འདྲེས་པར་ཤེས་འདོད་པ་དག་གིས་ངེས་པར་རྟགས་འཇུག་ལ་སྦྱང་དགོས་སོ། །





ཐོན་མིའི་ཞལ་ལུང་ཁག་དྲུག་པ།




ཁ། མཐའ་དཔྱད་པ།

(Hཔྲ་སྟི)ས། (Gམོན་པ་འབྲས་ཟའོ། །རྒྱ་གར་བ་ཡང་ཁྲུས་བྱེད་དོ། །ལྟ་བུ་ཁྱད་པར་མི་མཐུན་པ་དེ་གཞི་མི་མཐུན་པ་ལ་སྦྱོར་བ་ལ་སྡུད་ཚིག་སྦྱར་མི་རུང་ངོ་། །)ཞེས་གསུངས་པ་ལ་(Hགཙོས་སུམ་འགྲེལ་)དུ། (Gདེ་རུང་བའི་མཚན་གཞི་ལ། ལྷ་རྣམས་ཀྱིས་ཁྲུས་བྱེད་དོ། །དྲི་ཟ་རྣམས་ཀྱིས་ཀྱང་གླུ་དབྱངས་ལེན་ནོ།) །ཞེས་བཀོད་པ་ལ་དགོས་པ་ཅི་ཡང་མ་བྱུང་སྟེ། དཔེར་བརྗོད་དེ་གཉིས་གང་ཡིན་ཡང་འབྲེལ་མེད་དོན་གཞན་གྱི་ཚིག་ཏུ་གྱུར་པས་གཞི་གཅིག་ལ་ཇི་ལྟར་སྡུད་རུང་སྟེ། ཚིག་གི་སྦྱོར་ཡང་མི་བདེ་བ་མངོན་སུམ་དུ་གྲུབ་པ་དེ་ལྟའོ། །དེའི་ཕྱིར་ལྡེ་ཚ་དགོན་པའི་པར་མ་ཀུན་བཟང་དགོངས་རྒྱན་དུ། མོན་པ་འབྲས་ཟའོ། །རྒྱ་གར་བ་ཁྲུས་བྱེད་དོ། །ཞེས་པའི་བར་གྱི་ཡང་སྒྲ་ཆད་པ་ནི་ཞུ་དག་པའི་བློ་ངོར་ཚིག་སྦྱོར་མ་བདེ་བར་བསམ་བཞིན་བླངས་པ་ཡིན་འདྲ་ཡང་། ཡང་སྒྲ་མ་སྦྱར་ན་སྐབས་ཀྱི་དོན་མི་སྟོན་པས། རྒྱ་གར་བ་ཡང་ཁྲུས་བྱེད་དོ། །ཞེས་ཚིག་མི་བདེ་ཡང་ངེས་ཅན་དུ་སྦྱོར་དགོས་པ་ནི་པྲ་སྟིའི་དགོངས་པ་ཡིན་ཞིང་གཙོས་ཀྱི་འགྲེལ་བར་དྲངས་པ་དེ་དག་གོ །

(Hཞ་ལུ་ལོ་ཆེན་གྱི་སུམ་འགྲེལ་)ལས། (Gཀྱི་དང་འི་དང་ཡི་རྣམས་ཀྱི་ཨཱ་ལི་སྟེ་དབྱངས་དང་ཨི་ཡིག་ཕྱིས་ནས། ཀྱ། འ། ཡ། ཞེས་པར་སོང་།) ཞེས་གསུངས་པ་ལ་དཔྱད་པར་བྱ་བ་འདི་ཡོད་དེ། ཀྱི་ཡིག་སོགས་ཀྱི་དབྱངས་དང་ཨི་ཡིག་ཕྱིས་པ་ན། ཀྱ་ཡིག་སོགས་སྲོག་མེད་དུ་འགྱུར་བ་ནི་བཟློག་ཏུ་མེད་པའི་ཐ་སྙད་ཡིན་པས་བོད་ཡིག་ལ་དེ་འདྲའི་ཐ་སྙད་སྦྱོར་མི་རུང་ངོ་། །དེ་ནི་ལེགས་སྦྱར་གྱི་ཐ་སྙད་ལ་ཧ་ཅང་བྱང་ཐལ་ཆེ་བའི་འཇིག་རྟེན་མིག་གི་ཡོན་ཏན་ལས་སྐྱོན་དུ་བརྩི་བར་མི་རིགས་སོ། །འདི་འདྲ་བ་སུམ་འགྲེལ་དེའི་མགོ་མཇུག་རྣམས་སུ་མང་དུ་སྣང་ངོ་། །

(Hགསེར་ཏོག་སུམ་འགྲེལ་)དུ། (Gམཐུན་པའི་ཚིག་རྒྱན་གྱི་དཔེ་ལ། མིག་ཀྱང་གསལ་ལ་རྣོ།) ཞེས་བཀོད་པ་ལྟར་ན། དེའི་ཟླ་ལ་སྐྲ་ཡང་གནག་ལ་སྟུག ཅེས་པ་ལྟ་བུ་འདྲེན་པའི་ཚིག་གི་བཟོ་ལྟ་སྟོན་པ་ཙམ་ལས་ཚིག་རྒྱན་གྱི་ཡོན་ཏན་འདིའོ་ཞེས་ངོས་འཛིན་རྒྱུ་མི་སྣང་ངོ་། །དེ་བཞིན་དུ་རི་རབ་ཀྱང་མཐོ་ལ་ལྷུན་ཆགས། ཞེས་སོགས་ཀྱང་དེ་འདྲར་སྣང་ངོ་། །ཉི་མ་ཤར་ཡང་མུན་ནག་གདའ། ཞེས་པའི་དཔེར་བརྗོད་ལའང་དཔྱད་དགོས་ཏེ། མི་མཐུན་པའི་ཚིག་རྒྱན་ཞེས་པ་གཞི་གཅིག་ལ་མི་མཐུན་པའི་ཆོས་གཉིས་ཚང་བ་ཞིག་དགོས་པར་མཁས་པ་རྣམས་ཞལ་མཚུངས་ལ། འདི་ལྟར་ན་གཞི་གཅིག་ལ་སྣང་མུན་གཉིས་འདུ་མི་རུང་བར་འགྱུར་ཏེ། ཉི་མ་ཤར་བའི་གཞི་དེར་མུན་ནག་གནས་མི་ཐུབ་པ་ནི་སུ་ལ་ཡང་བརྡ་སྤྲོད་མི་དགོས་སོ། །

བཅུ་གསུམ་པ། ལྷག་བཅས།

ལ་དོན་སུ་ལ་ཨི་ཕྱིས་ནས། །

དེ་ལ་གསུམ་པའི་དང་པོ་སྦྱར། །

དེ་ལ་ཨཱ་ལི་གསུམ་པར་སྦྱར། །

དེ་ནི་ལྷག་མ་དང་བཅས་པའོ། །

ཀ དངོས་ཀྱི་དོན།

གོང་དུ་བཤད་པའི་ལ་དོན་གྱི་ནང་གི་སུ་ཡིག་ལ་སྟེ་དེའི་དབྱངས་ཨུའི་མིང་ཅན་གྱི་ཞབས་ཀྱུ་ཕྱིས་ནས་དེ་ལ་སྡེ་བ་གསུམ་པའི་དང་པོ་ཏ་སྟིའམ་ཏ་སྒུར་སྦྱར་བར་བྱས་པ་དེ་ལ་ཨཱ་ལི་གསུམ་པ་སྟེ་འགྲེང་བུ་སྦྱར་བས་སྟེ་ཞེས་གྲུབ་པ་དེ་ནི་ལྷག་མ་དང་བཅས་པ་སྟོན་པའི་སྒྲའོ། །

སུམ་ཅུ་བའི་གཞུང་ལས་སྟེ་ཡིག་དངོས་སུ་བསྟན་པའི་ཤུགས་ལ། དེ་ཏེ་གཉིས་ཀྱང་ལྷག་བཅས་སུ་འཇུག་པ་སྟོན་ཏེ། ཡི་གེ་རྣམས་ཟུར་ཕྱིན་པར་ཀློག་པའི་གདངས་དང་བརྗོད་བདེའི་དབང་དུ་བཏང་ནས་རྗེས་འཇུག་བཅུ་བོའི་རྗེས་སུ་ཐོབ་ཐང་ལྟར་སྦྱོར་དགོས་སོ། །དཔེར་བརྗོད་མཚོན་ཙམ་ནི་འདི་ལྟར།

འདི་ན་ཡོད་དེ་བསྟན་ཏེ་བཅུག་སྟེ་བཞག །

གཅིག་མིན་མང་སྟེ་བཀབ་སྟེ་བསལ་ཏེ་བསྐུངས། །

བསྣུར་ཏེ་གཤགས་ཏེ་ས་ལ་འཕེན་འདོད་པར། །

སྙམ་སྟེ་རེ་ཞིག་དགའ་སྟེ་སྤྲོ་སྟེ་བརྗེད། །ཅེས་པ་ལྟ་བུའོ། །

གཞན་ཡང་། སྨྲ་སྒོ་མཚོན་ཆ་ལས་མཚམས་སྦྱོར་བའི་ལྷག་བཅས་དང་། དམ་བཅའ་བའི་ལྷག་བཅས། གཞན་འདྲེན་པའི་ལྷག་བཅས་སོགས་བཤད་པའི་དཔེར་བརྗོད་རྣམས་གཞུང་གཞན་ལས་བླང་བར་བྱའོ། །

ཁ། མཐའ་དཔྱད་པ།

མེར་གེན་མཁན་པོ་ན་རེ། ལྷག་བཅས་ཀྱི་སྟེ་ཞེས་པའི་ས་མགོ་ནི་ཡང་འཇུག་གི་དོན་ཡིན་པས། ག་ང་བ་མ་འ་རྣམས་ཀྱི་མཐར་སའི་ཡང་འཇུག་ཐོབ་རུང་བས་ན། སྟེ་ཞེས་སྦྱོར་བ་དང་། ན་ར་ལ་གསུམ་གྱི་མཐར་ད་དྲག་ཐོབ་པའི་དབང་གིས། ཏེ་རྐྱང་སྦྱོར་བ་དང་། ད་ས་གཉིས་ལ་ཡང་འཇུག་མི་འཐོབ་པས་སྒྲ་མཐུན་དེ་དང་ཏེ་སྦྱར་བ་ཡིན་ནོ། །ཞེས་དང་། འ་མཐར་ཡང་འཇུག་ས་ཐོབ་ཚུལ་ནི། སྐུའས་གྱིའས་སོགས་སུ་འབྲི་དགོས་པ་ལ། ཡི་གེ་བ་བླུན་པོས་མ་བྲིས་པའམ། ལོ་ཙཱ་བས་བསྡུས་པ་ཡིན་སྲིད། སོགས་སྔར་མེད་གསར་བཤད་དུ་མ་བྱས་སྣང་ངོ་། །ཐོན་མིས། ལྷག་བཅས་ཀྱི་སྟེ་ནི་ལ་དོན་གྱི་སུ་ཡིག་གི་ཨུ་ཕྱིས་ནས་སྒྲུབ་པར་གསུངས་ཀྱི། སུམ་རྟགས་ཀྱི་དངོས་བསྟན་དུ་མ་བྱུང་བའི་སའི་ཡང་འཇུག་ལས་སྒྲུབ་པར་མ་གསུངས་པའི་ཕྱིར་ན་ཐོན་མིའི་དགོངས་པ་ལས་ཆེས་ཆེར་རིང་དུ་བརྒལ་བར་གྱུར་ཏོ། །དེ་བས་ན་འགོག་བྱེད་ཀྱི་ཚིག་གི་སྤྲོས་པ་མ་བྱས་སོ། །

བཅུ་བཞི་བ། འབྱེད་སྡུད།

རྗེས་འཇུག་ཡི་གེ་བཅུ་པོ་ལ། །

དྲུག་པ་སྦྱར་ན་འབྱེད་སྡུད་ཡིན། །

ཀ དངོས་ཀྱི་དོན།

གོང་སྨོས་རྗེས་འཇུག་གི་ཡི་གེ་བཅུ་པོ་སོ་སོ་ལ། རྗེས་འཇུག་གི་དྲུག་པ་མ་ཡིག་སྦྱར་བ་ན་གམ་ངམ་དམ་ནམ་བམ་མམ་འམ་རམ་ལམ་སམ་སྟེ་བཅུ་དང་། ཤུགས་ལ་ཐོབ་པ་ད་དྲག་གི་དབང་གིས་ཏམ་བཅས་བཅུ་གཅིག་ཡོད་པ་དེ་ནི་དོན་སོ་སོར་འབྱེད་པ་དང་སྡུད་པ་ལ་འཇུག་པའི་ཚིག་གི་ཕྲད་ཡིན་ནོ། །དེ་ཡང་འབྱེད་པ་ཞེས་པ་དབྱེ་བའི་གཞི་གཅིག་ལས། རྣམ་གྲངས་ཐ་དད་པ་མང་བོར་འབྱེད་པ་སྟེ། དཔེར་ན།

གཟའ་ནི་བདུན་ཏེ། ཉི་མའམ། ཟླ་བའམ། མིག་དམར་རམ། ལྷག་པའམ། ཕུར་བུའམ། པ་སངས་སམ། སྤེན་པའོ། །ལྟ་བུ་དང་། སྡུད་པ་ཞེས་པ་དེ་ལས་ལྡོག་སྟེ་རྣམས་གྲངས་དུ་མ་དེ་དབྱེ་གཞི་གཅིག་ཏུ་སྡུད་པ་སྟེ། དཔེར་ན། གདུགས་སམ། ཉའམ། བུམ་པའམ། པདྨའམ། དུང་དཀར་རམ། དཔལ་བེའུའམ། རྒྱལ་མཚན་ནམ། འཁོར་ལོ་ནི་བཀྲ་ཤིས་རྟགས་སམ་མཚན་མ་བརྒྱད་དོ། །ཞེས་པ་ལྟ་བུའོ། །གཞན་ཡང་ཉིན་མོའམ་མཚན་མོ་དང་། ཤར་ན་ཡོད་དམ་ནུབ་ན་ཡོད། ཅེས་པ་ལྟ་བུ་ནི་དྲི་བའི་སྒོ་ནས་རྣམ་གྲངས་གཞན་དང་འབྱེད་པ་དང་། འོ་མ་འཐུང་ངམ་ཞོ་འཐུང་། ཞེས་པ་ལྟ་བུ་ནི་གདམ་ངའི་སྒོ་ནས་འབྱེད་པ་དང་། འདིའམ་གཞན་དག་ཀྱང་རུང་སྟེ་འདི་ཀུན་ཁྱོད་ལ་དབང་། ཞེས་པ་ལྟ་བུའང་སྡུད་པའི་བྱེ་བྲག་ཅིག་ཡིན་ནོ། །

ཁ། མཐའ་དཔྱད་པ།

(Hཨ་ལ་ཤའི་སུམ་འགྲེལ་)དུ། (Gརྗེས་འཇུག་ཡི་གེ་བཅུ་པོ་ལ་མ་ཡིག་སྦྱར་བ་ཉིད་སྤྱིར་བཏང་དང་། ད་དྲག་ཅན་རྣམས་ཀྱི་མཐར་ཏམ་ཐོབ་པ་ནི་དམིགས་བསལ་ཏོ།) །ཞེས་སྐབས་འདིར་སྤྱིར་བཏང་དང་དམིགས་བསལ་གྱི་བརྡ་སྦྱར་བ་ནི་འཐད་པར་མ་མཐོང་སྟེ། ད་དྲག་གི་མཐར་ཏམ་གཅིག་པུར་མ་ཟད། སླར་བསྡུ་དང་། བྱེད་འབྲེལ། ཚིག་རྒྱན་གང་གི་སྐབས་སུ་ཡང་ད་དྲག་གི་མཐར་ཏོ་དང་། ཀྱི། ཀྱིས། ཀྱང་སོགས་སྦྱོར་བ་ནི་ཤུགས་བསྟན་ལས་བྱུང་བའི་ད་དྲག་གི་དབང་གིས་ཡིན་པ་ལས་དེ་ལ་དམིགས་ཀྱིས་བསལ་བའི་དོན་ཅི་ཡང་མེད་དོ། །དེ་ལྟ་མ་ཡིན་ན་ག་ང་གཉིས་ཀྱི་མཐར་གི་ཐོབ་པ་ཡང་དམིགས་བསལ་ཡིན་ཞེས་ཁས་བླངས་ན་ཅི་ཡང་བྱར་མེད་དོ། །

སྤྱིར་བཏང་དང་དམིགས་བསལ་ཞེས་པ་ནི། དཔེར་ན། དབྱངས་ཅན་སྒྲ་མདོར། ཨ་མཱི་ལས་མ་ཡིན་ནོ་ཞེས་པའི་སྐབས་སུ། འདི་རྣམས་ཀྱི་སྐད་དོད་ཨ་མཱི་དང་། ཉི་མའི་སྐད་དོད་ཨ་དི་ཏྱ་ལ་སྤྱིར་བཏང་ལྟར་ན་དབྱངས་མཚམས་སྦྱོར་གྱི་དབྱངས་ལ་ཨི་ཡྲའོ་ཞེས་པའི་མཚམས་སྦྱོར་ཐོབ་ན་ཡང་། ཨ་མཱི་ཞེས་པའི་ཕ་རོལ་ཏུ་དབྱངས་ཨ་ཡོད་ཀྱང་མཚམས་མི་སྦྱོར་བར་རང་སོར་བཞག་པ་འདི་འདྲ་ལ་དམིགས་བསལ་ཞེས་ཐ་སྙད་སྦྱོར་བས་ན་སྤྱིར་བཏང་དང་དམིགས་བསལ་གྱི་དོན་ནི་འདི་འདྲའི་སྟེང་ནས་གོ་བ་ལེན་དགོས་སོ། །

བཅོ་ལྔ་བ། འབྱུང་ཁུངས།

རྗེས་འཇུག་ཡི་གེ་བཅུ་བོ་ཡི། །

བཞི་བ་དགུ་བ་ལ་བཅུ་བ། །

སྦྱར་བ་འབྱུང་ཁུངས་ས་ཡིན་ཏེ། །

དགར་དང་སྡུད་པའང་དེ་བཞིན་ནོ། །

ཀ དངོས་ཀྱི་དོན།

རྗེས་འཇུག་གི་ཡི་གེ་བཅུ་པོ་སྟེ་བཅུ་ཕྲག་གཅིག་ཡོད་པ་དེ་ཡི་བཞི་བ་ན་དང་དགུ་བ་ལ་ཡིག་གཉིས་ལ་རྗེས་འཇུག་བཅུ་བ་ས་ཡིག་སྦྱར་བར་བྱས་པ་ནི་རྣམ་དབྱེ་ལྔ་བ་འབྱུང་ཁུངས་སྟོན་པའི་སའམ་གནས་ཡིན་ཞིང་། ཏེ་ཞེས་པ་ལྷག་མ་འདྲེན་པའི་ཕྲད་དེ། གང་འདྲེན་ན། ནས་ལས་གཉིས་དགར་བ་དང་སྡུད་པ་ལའང་འབྱུང་ཁུངས་ལ་ཇི་ལྟར་འཇུག་པ་དེ་བཞིན་དུ་འཇུག་པ་ཡིན་ནོ། །ཞེས་སོ། །

འབྱུང་ཁུངས་ཞེས་པའི་དོན་ནི་དངོས་པོ་གང་ཞིག་གང་ལས་བྱུང་བའམ། གང་ཞིག་གང་ལས་བྲལ་ཏེ་བྱེ་བའམ་གང་ཞིག་གང་ལས་ལྷུང་བའམ། གང་ཞིག་གང་ལས་བབས་པ་ལྟ་བུ་སྟོན་པའི་སླད་དུ་ནས་ལས་གཉིས་ཀྱི་ཚིག་ཕྲད་སྦྱར་བས་དོན་དེ་འགྲུབ་པ་ཞིག་ལ་ཟེར། དཔེར་ན།

མཁས་པའི་ངག་ལས་ལེགས་བཤད་ལེན། །

དཔག་བསམ་ཤིང་ལས་འབྲས་བུ་འཐོག །ཅེས་དང་།

བྲག་ཁ་ནས་ལྷུང་། བར་སྣང་ནས་བབས། ཞེས་པ་ལྟ་བུས་མཚོན་ནོ། །(Nདགར་བ་)ནི་(N*རིགས་དང་བྱ་བ་ཡོན་ཏན་རྫས་བཞི་ཅི་རིགས་ལས་ཁྱད་པར་དུ་ཕྱེ་ནས་བཀར་བ་སྟོན་པ་)ལ་དཔེར་ན། (N**རང་རེའི་མི་རིགས་ཐམས་ཅད་ཀྱི་ནང་ནས་ཤ་མར་འོ་ཞོའི་འཚོ་བ་ལ་དགའ་མཁན་ནི་བོད་དང་སོག་པོ་རྣམས་ཡིན་ནོ་ཞེས་པ་ནི་རིགས་དགར་བ་དང་། བྱ་བ་རྣམས་ཀྱི་ནང་ནས་མཆོག་ཏུ་གྱུར་པ་ནི་ཡི་གེ་སློབ་པ་གལ་ཆེའོ་ཞེས་པ་ནི་བྱ་བ་དགར་བ་དང་། ཤིང་བལ་དང་བཟོས་བལ་ལས་ལུག་བལ་དྲོད་དང་ལྡན་ནོ་ཞེས་པ་ནི་ཡོན་ཏན་དགར་བ་དང་། ཁང་བཟང་མང་བོ་ལས་གསེར་ཏོག་ཅན་དེ་ནི་དཔེ་མཛོད་ཁང་ཡིན་ནོ་ཞེས་པ་རྫས་དགར་བའོ། །)

(Nསྡུད་པ་)ནི་(N*ལམ་གྱི་བར་འགྱང་ངམ་གྲངས་ཀྱི་ཚད་དམ་མཐོ་དམའི་ཁྱད་པར་སོགས་སྡུད་པའི་དོན་དུ་ནས་སྒྲ་འཇུག་)སྟེ། དཔེར་ན།

(N**ཤར་མཐའི་རྒྱ་མཚོའི་འགྲམ་ནས་ནུབ་མཐའི་རྒྱ་མཚོའི་བར། ཞེས་པ་དང་། གཅིག་ནས་དགུ་བཅུ་རྩ་དགུའི་བར། ཞེས་པ་དང་། རྒྱ་མཚོའི་ངོས་ནས་ཟླ་བའི་དཀྱིལ་འཁོར་གྱི་བར།) ཞེས་པ་ལྟ་བུས་མཚོན་ནོ། །

གཞན་ཡང་། ནས་སྒྲ་མཚམས་སྦྱོར་གྱི་ཚིག་ཕྲད་ལ་འཇུག་པ་དཔེར་ན།

གྲེ་བ་བསངས་ནས་གླུ་དབྱངས་ལེན། །

མིག་གཉིས་ཕྱེ་ནས་གར་ལ་ལྟ། །ཞེས་དང་།

ལས་སྒྲ་འབྱུང་ཁུངས་དང་ཕྱོགས་འདྲ་བར་འཇུག་པ་དཔེར་ན། ས་བོན་ལས་མྱུ་གུ། འོ་མ་ལས་ཞོ། ཞེས་པ་ལྟ་བུ་དང་། ལས་སྒྲ་འབྱུང་ཁུངས་ཀྱི་ཕྱོགས་གཏོགས་རྒྱུ་མཚན་ལ་འཇུག་པ། དཔེར་ན། དུ་བ་ལས་མེར་ཤེས། ཆུ་བྱ་ལས་ཆུར་ཤེས། མི་དེའི་སྤྱོད་ལམ་ལས་མི་དེའི་མཆོག་དམན་ཤེས། ཞེས་པ་ལྟ་བུའོ། །

འབྱུང་ཁུངས་དངོས་དང་ཕྱོགས་འདྲའི་ཁྱད་པར་ནི། བཟའ་ཤིང་ལས་ཤིང་ཏོག་བླངས་པ་ལྟ་བུ་ནི་འབྱུང་ཁུངས་བཟའ་ཤིང་དང་ཤིང་ཏོག་དེ་ལས་ལོགས་སུ་ལེན་རྒྱུ་ཡོད་པ་དེ་འདྲ་ནི་འབྱུང་ཁུངས་དངོས་ཡིན་ལ། འོ་མ་ལས་ཞོ་ལྟ་བུ་ནི་འོ་མ་དེ་ཞོའི་ངོ་བོར་གྱུར་ཟིན་པ་ན་ཟུར་དུ་འོ་མ་འདིའོ་ཞེས་སྟོན་རྒྱུ་མེད་པ་དེ་འདྲ་ནི་འབྱུང་ཁུངས་ཕྱོགས་འདྲ་ཞེས་སྨོས་པ་ཡིན་ནོ། །

ཁ། མཐའ་དཔྱད།

རྩ་བའི་དངོས་བསྟན་ལྟར་ན། ལས་སྒྲའང་སྡུད་པ་ལ་འཇུག་དགོས་པས་ན་སྔོན་བྱོན་མཁས་པ་ཚོས་ཐུགས་དཔྱད་མཛད་པའི་མཐར། ལ་སོགས་ཞེས་བྱ་བའི་རྩོད་པ་ཅན་གཅིག་པུ་ལས་མ་རྙེད་པ་ལ་མཁས་པ་ལ་ལ་མི་འདོད་བཞིན་དུ་དེའི་རྗེས་སུ་འབྲང་། མཁས་པ་ལ་ལས་དེ་ལ་སྐྱོན་མང་བོ་སྟོན། གསེར་ཏོག་ཚང་གིས་གྲོང་ལས་དགོན་པའི་བར། ཐང་ལས་སྒང་གི་བར། ཞེས་པ་རང་གིས་དཔེར་བརྗོད་དུ་བཀོད་པའི་མཐར་རང་གིས་ཀྱང་ཐུགས་ལ་མ་བབས་པར་རྟོག་དཔྱོད་མཁན་རྣམས་ནས་འདི་ལ་བརྟག་དཔྱད་བྱེད་དགོས་ཞེས་བསླབ་བྱ་གནང་བ་དང་། (Hམེར་གེན་མཁན་པོའི་སུམ་འགྲེལ་)ལས། (Gའགའ་ཞིག་གིས་ལས་སྒྲ་སྡུད་པ་ལ་འཇུག་པ་ཡོད་ན། ལྷ་ཧ་ལས་པ། མི་ཡིད་ཆེས་པ། འདྲེ་ཁོ་ཐག་ཆོད་པའི་དཔེར་བརྗོད་ཅིག་འཇོག་དགོས་ཟེར།) ཞེས་དང་། (Hརྡོ་རིང་བ་བསོད་ནམས་བསྟན་འཛིན་གྱི་སུམ་འགྲེལ་)དུ་ཡང་(Gལས་སྒྲ་སྡུད་པར་འཇོག་ན་ལྷ་ཡིད་ཆེས་ཤིང་། འདྲེ་ཁོ་ཐག་ཆོད་པའི་ལས་སྒྲས་སྡུད་ཚིག་གི་དཔེ་བརྗོད་ཡོང་བ་ཞིག་མཁས་པ་ཡོད་ན་མཛད་པར་ཞུ།) ཞེས་བྲིས་འདུག

(Hཀུན་བཟང་དགོངས་རྒྱན་)དུ། (Gསྡུད་པའི་དོན་ལ་ལས་ཐོབ་སྟེ། སྔོན་གྱི་ཡི་གེ་རྙིང་བར། ལས་སོགས་དང་། ལས་སྩོགས། ལསྩོགས། ཞེས་འབྱུང་བས་ན་དེའི་ལ་ཡིག་དང་སྩོགས་ཀྱི་བར་ཚེག་མེད་པ་བྱས་ན་བཀླགས་པས་སྡུད་པ་ལ་ལས་སྒྲ་ཐོབ་པ་ཤེས་པའི་ཕྱིར་རོ།) །ཞེས་གསུངས་པ་འདི་ནི་རིན་ཐང་གཞལ་དུ་མེད་པའི་གསུང་དུ་གོ་དགོས་སོ། །སྤྱིར་སྔོན་གྱི་ཡི་གེ་རྙིང་བ་རྣམས་སུ། དྲི་བསུང་ལ་དྲི་བསྩུང་དང་། རྫོགས་སོ་ལ་རྫོགས་སྷོ་དང་། ལ་སོགས་ལ་ལས་སྩོགས་དང་། ལསྩོགས་སམ་ལ་སྭོགས་ཞེས་འབྱུང་བ་རྣམས་ནི་གདངས་དག་མོ་ཐོན་པའི་ཆེད་དུ་ཧ་དང་ཙ་སོགས་འོག་ཏུ་བཏགས་པར་གསལ་ལ། སྐད་གསར་བཅད་ལན་གསུམ་མཛད་པའི་རྗེས་ནས་དེ་དག་མི་འདོགས་པར་བཀས་བཅད་ན་ཡང་། ཡིག་མཁན་ཚོའི་ལག་བྱང་གི་དབང་གིས་ད་ལྟ་ཡང་དེ་ལྟར་བྲིས་པ་ཡོད་པ་ནི་རྙིང་ཞེན་ཙམ་མོ། །ལྷ་སའི་རྡོ་རིང་དང་ཏུན་ཧོང་ནས་ཐོན་པའི་གནའི་ཡི་གེར། བློན་མདོ་གཞེར་ལས་སྩོགས་པས་བསྡུས་ཏེ། ཞེས་ལས་སྒྲ་སོགས་ཀྱི་གོང་དུ་སྦྱར་བ་འདི་འདྲ་ནི་ཡོད་ངེས་པ་ཡིན་ནོ། །

དག་ཡིག་ངག་སྒྲོན་དུ་བཤད་པ་ལྟར་ལ་སོགས་ཀྱི་བར་ཚེག་མི་བྱེད་པ་ནི་ནོར་བ་ཡིན་ཞེས་པ་ལ་ཡང་དགོངས་དག་པའི་ཆ་ཞིག་ཡོད་དེ། ད་ལྟའི་དུས་ན་བྱིས་པ་ལ་ཀློག་སློབ་པའི་ཚེ་དེ་ལ་བར་ཚེག་མེད་པར་ཕྲལ་ཀློག་གི་སྒོ་ནས་ཚེག་འདེད་ཇི་ལྟར་བགྱིད། དེས་ན་ད་ལྟའི་དུས་སུ་ལས་སོགས་དང་ལ་སོགས་ཞེས་པའི་ལས་དང་ལ་ནི་སོགས་ཀྱི་ཚིག་གྲོགས་ཡིན་ཞེས་ཁས་བླངས་ན་འོས་ཏེ། དཔེར་ན། སྒྲ་ཚད་བཟོ་གསོ་དང་བཅས་པ་ལ་བསླབས། ཞེས་པའི་དང་བཅས་ཀྱི་དང་ནི་བཅས་ཀྱི་ཚིག་གྲོགས་ཡིན་པས་དེ་མེད་པར་སྒྲ་ཚད་བཟོ་གསོ་བཅས་བསླབས། ཞེས་སྦྱར་ན་ཡང་རུང་བ་དང་། བོད་པའི་སྐད་དུ། ལ་ལགས་སོ། །ཞེས་པ་ལྟར་ཨ་མདོ་བས་ལ་མ་བརྗོད་པར་ལགས་སོ་གཅིག་པུས་ཀྱང་གོ་ཆོད་པ་དང་། ཀཱ་ལིའི་ཕྲེང་བསྒྲིགས་རྣམས་སུ། ཨ་དི་ཞེས་པ་སོགས་དང་། ལ་སོགས་གཉིས་ཀའི་སྐད་དོད་དུ་བཞག་པས་ཀྱང་ཤེས་སོ། །ཡིག་ཆ་འགར་ལས་སོགས་ཞེས་བྲིས་པ་ནི་གནའི་འབྲི་སྟངས་ཉིད་ལས་གཞུང་ཆེན་མོ་གང་དུ་ཡང་ད་ལྟ་དེ་འདྲའི་འབྲི་སྟངས་ཀྱི་སྲོལ་ཉམས་པར་གྱུར་ཏོ། །སྐབས་འགར་ལ་ཡོད་ཀྱང་ཆོག་མེད་ཀྱང་ཆོག་པའི་ཚུལ་གཉིས་ཤེས་པར་བྱ་སྟེ། དཔེར་ན། བདག་དང་ཁྱོད་ལ་སོགས་པས་ལྷན་ཅིག་ཏུ་ཇ་འཐུང་། ཞེས་པ་དང་། རྟ་ནོར་སོགས་ཕྱུགས་ཟོག་ཡོད་ཚད་རི་མགོར་དེད་སོང་། ཞེས་ཕལ་སྐད་ཀྱིས་གང་ལྟར་བརྗོད་ཀྱང་མི་ཆོག་པ་མེད་པ་ལྟ་བུའོ། །དེའི་ཕྱིར་ལ་སོགས་ཞེས་པའི་སྐབས་ཀྱི་སྡུད་ཚིག་གི་གཙོ་བོ་ནི་དེང་སང་སོགས་སྒྲ་ཡིན་གྱི་ལ་སྒྲ་མིན་པ་ཤིན་ཏུ་གསལ་ལོ། །

དེ་ཡིན་པའི་སྒྲུབ་བྱེད་ནི། གསུང་རབ་རྣམས་སུ། གཞན་གཞུང་ལུང་དྲངས་པའི་མཐར། ཞེས་སོགས་དང་། ཞེས་དང་། ཞེས་སོགས་སོ། །ཞེས་དང་། ཞེས་སོགས་ཀྱིས་དོན་འདི་དང་འདི་བསྟན། ཅེས་འབྱུང་བ་ལྟར་མཚམས་དེར་ལ་སོགས་ཞེས་པ་སྦྱོར་མི་རུང་བ་འདིས་ཤེས་སོ། །དེས་ན་པྲ་སྟིས་ལས་སྒྲ་སྡུད་པ་ལ་འཇུག་པའི་མཚན་གཞིར་ལས་སྩོགས་བཀོད་པ་ནི་མཁས་ཆེན་གྱི་གསུང་ཡིན་པས་མི་འཐད་ཅེས་ཇི་ལྟར་འགོག་རིགས། འོན་ཀྱང་བར་ཚེག་མི་བྱེད་ཅེས་པ་ལ་ཞིབ་ཆ་དགོས་སོ། །གང་ལྟར་ལོ་ཙཱ་བ་རྣམས་ནས་བཀས་བཅད་ཀྱི་ཚེ་ལས་ཀྱི་རྗེས་འཇུག་ས་བསྡུས་ནས་ལ་སོགས་སུ་བཅོས་པ་ཐག་གིས་ཆོད། དེ་ལྟ་ན་ལས་སྒྲ་སྡུད་པ་ལ་འཇུག་ཅེས་པའི་དོན་གཞི་ནས་སྟོར་བའི་སྣང་བ་ཤར་ཏེ་བློ་གསལ་རྣམས་ཀྱིས་དཔྱད་པར་འཚལ།

ཡང་། (Hཏུན་ཧོང་ནས་ཐོན་པའི་གནའ་རབས་ཀྱི་ཡི་གེ)ར། གྲི་གུམ་བཙན་པོའི་ལོ་རྒྱུས་བཤད་སྐབས་འདི་ལྟར་འབྱུང་སྟེ། (Gསྲས་གཉིས་ཀྱང་ཁྱི་དང་ཉ་ཁྱིར་བཏག་སྟེ། རྐོང་ཡུལ་དུ་སྤྱུག་སྟེ་བཀྱེའོ།)།ཞེས་པར་ཡང་འཇུག་ས་ཡིག་ལྷག་བཅས་ཀྱི་ཏེའི་མགོར་བྲིས་ཡོད་པ་འདི་ལ་དཔགས་ན། ལསྩོགས་ཞེས་པའང་དེ་འདྲ་བར་ལས་ཀྱི་རྗེས་འཇུག་གིས་ས་ཡིག་ཚིག་གྲོགས་སོགས་ཀྱི་མགོར་གཉིས་གོ་གཅིག་ཆོད་ཀྱིས་བྲིས་སམ་སྙམ་པ་ཡང་དབང་མེད་དུ་བློ་ལ་འཆར་ཏེ། པྲ་སྟི་དགེ་བཤེས་རིན་པོ་ཆེ་ལ་ཁུངས་མེད་པ་ནི་གཏན་མ་ཡིན་ནོ། །

(Hཅོ་ནེ་གྲགས་པ་བཤད་སྒྲུབ་ཀྱི་སུམ་འགྲེལ་)ལས། (ནས་སྒྲ་སྡུད་པ་ལ་འཇུག་ཚུལ་བཤད་པའི་མཐར་འདི་ལ་ལས་ཀྱི་སྒྲ་མི་འཇུག་པར་བཤད། འོན་ཀྱང་དེ་ལ་སོགས་པ་ཞེས་པར། དེ་ལས་སོགས་པ་ཞེས་འབྱུང་བ་ནི་སྡུད་པའི་དོན་ནོ། །ཞེས་བདག་གི་སློབ་དཔོན་བཞེད་དོ། །འཐད་པ་ལྟར་སྣང་ཡང་ངག་སྒྲོན་ལས་དེ་མ་དག་པའི་ཕྱོགས་སུ་བཤད་པས་བརྟག་གོ) །ཞེས་བཤད་པ་ནི་དཔྱད་པའི་ཁུལ་བྱས་པ་ཙམ་ལས་གཏིང་ཐག་ཆོད་པའི་དཔྱད་པ་ཞིག་མཛད་མི་སྣང་ངོ་། །ངག་སྒྲོན་ལས་བོད་ཀྱི་དབྱངས་ལ་ལྔ་ཞེས་པ་ནོར་བས་ནི་གཞུང་དེས་བཤད་ཚར་ནོར་དགོས་པ་ཡང་ཧ་ཅང་ཐལ་ལོ། །

(Hསི་ཏུ)ས། (Gམཚམས་འདིར། ལསྩོགས་ཞེས་བར་ཚེག་མེད་པ་ཡོད་པས་ཀྱང་ལ་སོགས་ཞེས་ཀློག་པ་མི་འཐད་པར་བསྒྲུབ་མི་ནུས་ཏེ། གསུང་རབ་རྙིང་བ་རྣམས་སུ། རལ་གྱི། མྱེ། མྱི། སྩོགས་སོགས་ཡོད་པས་རལ་གྲི་དང་མེ་དང་མི་དང་སོགས་ལ་སོགས་པ་རྣམས་མ་དག་པར་སྒྲུབ་མི་ནུས་པ་ལྟ་བུའི་ཕྱིར་རོ།) །ཞེས་བཀོད་པ་ནི་འདྲེ་ཤར་སྒོ་དང་། གླུད་ནུབ་སྒོའི་དཔེར་གྱུར་སྣང་ངོ་། །

ཅིའི་ཕྱིར་ཞེ་ན། རལ་གྱི་དང་། མྱེ་དང་། མྱི་སོགས་དཔེར་བཀོད་པས་ལསྩོགས་ལ་བར་ཚེག་ཡོད་མེད་དང་། ཇི་ལྟར་ཀློག་ཚུལ་ལ་ཕན་པ་སྤུ་ཙམ་ཡང་མ་བྱུང་བའི་ཕྱིར་རོ། །གཞན་ཡང་སི་ཏུའི་གསུང་བབ་ལ་བལྟས་ན། ལསྩོགས་ཞེས་བར་ཚེག་མེད་པ་དེ་ཡིག་སྦྱོར་དག་པའི་ཁུལ་བྱས་ན་ཡང་། སྐད་གསར་བཅད་རྗེས་སུ་དེ་ལ་བར་ཚེག་མི་བྱེད་པ་ནི་ནོར་བར་བྱེད་དགོས་པ་གོང་དུ་བཤད་པ་ལྟར་རོ། །

སྐབས་འདིར་(Hརྗེ་བསམ་གཏན་དོན་གྲུབ་ཀྱི་སུམ་འགྲེལ་)དུ། (Gསི་ཏུའི་འགྲེལ་ཚུལ་གཞིར་བཞག་ནས་བཤད་པའི་མཐར། ཧ་ཅང་ཞིབ་མོར་དཔྱད་ན་ད་དུང་སྒྲོ་འདོགས་ཀྱི་ཁ་སྤུ་མང་དུ་སྐྱེ་བར་མཐོང་ངོ་། །ཞེས་དང་། ལས་སྒྲ་སྡུད་པ་ལ་འཇུག་པར་བཤད་པ་རྩོད་བཅས་སུ་འདུག་པས་དཔེར་བརྗོད་མ་བགྱིས་སོ།) །ཞེས་གསུངས་པ་ལ་བལྟས་ན་སྟག་གི་འཕོང་ལ་ལག་པས་རེག་རྒྱུར་ཐུགས་ཧ་ཅང་ཞེད་པའི་ཉམས་ཐོན་འདུག་གོ །

སྐབས་འདིར་མཁས་པའི་དབང་བོ་(Hབསྟན་དར་ལྷ་རམས་པ)ས། (Gརེ་ཞིག་པྲ་སྟི་རིན་པོ་ཆེའི་གསུང་ལྟར་ཁས་བླངས་ན་རྩ་བ་དང་མཐུན་ཤས་ཆེ།) ཞེས་བཤད་པའི་རེ་ཞིག་གི་ནུས་པས་ཅི་སྟོན་གསལ་བར་གསུང་འོས་པ་ལ་མ་གསུངས་པ་ཕངས་སོ། །

དེས་ན་ལས་སྒྲ་སྡུད་པ་ལ་འཇུག་མི་འཇུག་གི་རང་ལུགས་ནི་འདི་ལྟར། ཐོན་མིའི་སྐུ་དུས་སུ་ལས་སྒྲ་སྡུད་པར་འཇུག་པ་ནི་སུམ་ཅུ་བའི་རྩ་བ་ལས་དངོས་སུ་བསྟན། ཇི་ལྟར་འཇུག་པའི་ཚུལ་ནི། གོང་དུ་སྨོས་པ་ལྟར་རྡོ་རིང་རྣམས་སུ་ལས་སོགས་ཞེས་འབྱུང་བ་འདི་ག་རང་ཡིན། ལསྩོགས་ཞེས་པ་སྔོན་གྱི་ཡེ་གེའི་འབྲི་སྟངས་ཏེ། སྐུང་ཡིག་གི་ཚུལ་དུ་ལས་ཀྱི་རྗེས་འཇུག་ས་ཡིག་སྩོགས་ཀྱི་ས་མགོས་གོ་ཆོད་པར་བྱས་པའི་ཚུལ་འདི་བློ་ལ་འཇགས་པ་ན། ལསྩོགས་ཀྱི་བར་ཚེག་དགོས་མི་དགོས་ཀྱི་རྩོད་པ་རང་ཞིར་སོང་འདུག་གང་ལྟར་བཀས་བཅད་རྣམ་པ་གསུམ་མཛད་པ་ནས་བཟུང་ཕྱི་དར་གྱི་རྗེས་སུ་ལས་སོགས་ཞེས་པ་སྡུད་པར་འབྲི་བའི་རྒྱུན་རིམ་གྱིས་ཉམས་ནས་ལ་སོགས་སུ་བསྒྱུར། དེའི་ཕྱིར་ཕྱི་དར་རྗེས་ནས་བསྒྱུར་བའི་བཀའ་བསྟན་གྱི་གཞུང་དང་མཁས་པ་སོ་སོའི་བརྩམས་ཆོས་རྣམས་སུའང་ལ་སོགས་ཞེས་པ་མ་གཏོགས་ལས་སོགས་ཞེས་བྲིས་པ་མཐོང་རྒྱུ་མེད་པའི་གནད་ཀ་ནི་དེ་ཡིན་ནོ། །དེས་ན་ལས་སྒྲ་སྡུད་པར་འཇུག་མི་འཇུག་བཤད་པའི་མཚམས་སུ་འགྲེལ་བྱེད་སྔོན་མ་རྣམས་ཀྱིས་གསལ་ཁ་མ་མཛད་པ་དང་། ལ་ལས་སྨྲ་སྒོའི། ནས་ལ་ཅུང་ཟད་ལྷག་པ་ཡིན། །ཞེས་པ་དམ་དུ་བཟུང་ནས་ལས་སྒྲ་སྡུད་པར་གཏན་མི་འཇུག་པར་འདོད་པ་དང་། ལ་ལས་བཤད་པའི་ཁུལ་བྱས་ཀྱང་དོན་དངོས་ལ་མ་རེག་པའི་སྐོར་ལ་འདིར་ནི་ལྷ་ཧ་ལས་པ་དང་། མི་ཡིད་ཆེས་པ། འདྲེ་ཁོ་ཐག་ཆོད་པའི་ཚུལ་གྱིས་ཕྱིན་ཅི་མ་ལོག་པར་བཤད་ཡོད་པས་བློ་ལྡན་རྣམས་དགྱེས་པར་མཛོད་ཅིག

མཁས་པ་ཁ་ཅིག སྐབས་འདིར་དགར་བ་ལ་ལེགས་སྦྱར་གྱི་བརྡ་སྤྲོད་པའི་གཞུང་རྣམས་སུ་རིགས་དང་བྱ་བ་ཡོན་ཏན་གསུམ་ལས་རྫས་དགར་བ་མ་བཤད་པ་དང་། རྫས་རྐྱང་དགར་བ་མི་སྲིད། ཅེས་པ་དང་། གཞན་གྱིས་རྫས་དགར་བའི་དཔེར་བརྗོད་ལ། ལྷའི་ནང་ནས་རྡོ་རྗེ་རྩེ་བརྒྱ་འཛིན་པ་ནི་བརྒྱ་བྱིན་ནོ། །ཞེས་བཀོད་པ་རྣམས་ཤིན་ཏུ་མི་འཐད། ཅེས་བཤད་པ་ལ་དཔྱད་པར་བྱ་བ་འདི་ཡོད་དེ། སྒྲ་གཞུང་རྣམས་སུ་དགར་བ་བཤད་པའི་སྐབས་རིགས་དང་བྱ་བ་ཡོན་ཏན་གསུམ་ལས་རྫས་དགར་བ་མ་བཤད་པ་ནི་ཐུགས་མད་ཀྱང་། དེ་ནི་དཔེར་བརྗོད་ཀྱི་མཚོན་བྱེད་ཙམ་ལས་རྫས་དགར་བ་མི་འདོད་པ་ག་ལ་ཡིན་ཏེ། (Hསྙན་ངག་མེ་ལོང་)ལས།

(Gམགྲིན་སྔོན་ལག་ན་ཐོད་པ་ནི། །

གནས་པ་ཟླ་བའི་ཅོད་པན་དང་། །

སྣུམ་ཞིང་དམར་བའི་རལ་པ་ཅན། །

ཁྱུ་མཆོག་རྒྱལ་མཚན་གསལ་བར་གྱུར། །)

ཅེས་ལྷ་དབང་ཕྱུག་གཞན་ལས་ཁྱད་པར་འབྱེད་བྱེད་མགྲིན་པ་སྔོན་པོ་དང་། དུར་ཁྲོད་ཀྱི་མི་ཐོད་ལག་ན་ཐོགས་པ་དང་། ཟླ་ཕྱེད་ཀྱི་ཅོད་པན་དང་། རལ་བ་དམར་པོ་དང་། ཁྱུ་མཆོག་གི་རྒྱལ་མཚན་ཏེ་དབང་ཕྱུག་གི་རྫས་རྣམས་བགྲངས་ནས་རྫས་རང་བཞིན་བརྗོད་པའི་རྒྱན་གྱི་དཔེར་བརྗོད་བཞག་ཡོད་པ་འདི་བཞིན་སུམ་ཅུ་བའི་སྐབས་འདིར་ཡང་རྫས་དགར་བའི་དཔེར་བརྗོད་ཤིན་ཏུ་ནས་ཀྱང་འཇོག་འོས་སོ། །དེ་ལྟར་ཡང་(Hསྙན་ངག་མེ་ལོང་)ལས།

(Gརིགས་དང་བྱ་བ་ཡོན་ཏན་རྫས། །

རང་བཞིན་བརྗོད་པ་འདི་འདྲ་ནི། །

བསྟན་བཅོས་ཀུན་ལ་རྒྱལ་སྲིད་ཉིད། །

སྙན་ངག་ལ་ཡང་འདི་འདོད་དོ། །)

ཞེས་པ་ལྟར་རིགས་དང་བྱ་བ་ཡོན་ཏན་རྫས་བཞི་བོ་བརྗོད་བྱར་བྱེད་པ་འདི་སྒྲ་དང་ཚད་མ་སོགས་བསྟན་བཅོས་ཆེན་པོ་ཀུན་ཏུ་རྒྱལ་བོའི་རྒྱལ་སྲིད་དང་འདྲ་བར་ཁྱབ་ཆེ་ཞིང་དབང་བཙན་པ་ཡིན་ན། སུམ་ཅུ་བའི་སྐབས་འདིར་རྫས་གཅིག་པུ་ཡལ་བར་འདོར་དགོས་དོན་ཅི་ལ་ཡོད།

ཁྱེད་ཀྱི་དགོངས་པར་རྫས་དེ་དང་དེ་ལྡན་པའི་གང་ཟག་ཅིག་ལ་སྦྱར་ཚེ། ཡང་ན་རིགས་དགར་བ་དང་ཡང་ན་བྱ་བ་དགར་བར་འགྲོ་དོགས་ནས་རྫས་རྐྱང་བ་དགར་བ་མི་སྲིད་ཅེས་གསུངས་པ་ཡིན་ལས་ཆེ། དེ་ལྟར་ན་གོང་གི་དཔེར་བརྗོད་ཁང་བཟང་ལྟ་བུ་ལ་སྦྱར་བས་ནི་དེའི་དོགས་པ་རང་ཡུལ་དུ་འགྲོ་བ་གདོན་མི་ཟའོ། །དེས་ན་ཐོག་མར་རིགས་སོགས་བཞི་བོ་དེ་ཅི་ལ་ཟེར་མནོ་བསམ་ཞིབ་མོར་མ་བཏང་བ་མ་ལགས་ཀྱི། ཞིབ་མོར་བཏང་ནས་དཔེར་བརྗོད་བཞག་པ་ལགས་སོ། །

བཅུ་དྲུག་པ། རྣམ་དབྱེ་བརྒྱད་པ་བོད་པ།

གང་མང་བརྗོད་པའི་དང་པོ་རུ། །

ཀྱེ་སྦྱར་བ་ནི་བོད་པ་ཡིན། །

ཀ དངོས་ཀྱི་དོན།

གང་ཟག་གང་ཡང་རུང་བའི་མིང་དང་། ཞེ་ས་ཐོབ་འོས་ཀྱི་མཚན་བརྗོད་པའི་ཐོག་མའམ་དང་པོ་རུ། ཀྱེ་ཞེས་སྦྱར་བ་ནི་རྣམ་དབྱེ་བརྒྱད་པ་བོད་པ་གསལ་བྱེད་ཀྱི་སྒྲ་ཡིན་ནོ། །འདིའི་ཞར་ལ་བསྟན་པའི་བོད་པ་གསལ་བྱེད་ཀྱི་སྒྲ་ཀྭ་ཡེ་དང་། ཝ་ཡེ། ཝེ། ཨེ་སོགས་ཀྱང་ཅི་རིགས་པར་སྦྱར་ཆོག་སྟེ། དཔེར་ན།

ཀྱེ་གྲོགས་པོ་དམ་པ། ཀྭ་ཡེ་གཏམ་འདིར་ཉོན་དང་། ཝ་ཡེ་ངོ་མཚར་ཆེའོ། །ཞེས་པ་ལྟ་བུ་དང་། ཚིགས་བཅད་ཀྱི་སྡེབ་སྦྱོར་དང་དོ་གལ་ཆེ་བ་ལ་ཀྱེ་ཀྱེ་ཞེས་ཟློས་ཚིག་གི་སྒོ་ནས་ཀྱང་སྦྱར་དུ་རུང་ཞིང་། རྐང་བའི་མཐའ་ལ་ཀྱེ་སྒྲ་སྦྱར་བའང་ཡོད་དོ། །རྩིས་ཟུར་རྒྱ་མཚོའི་སུམ་ཅུ་བའི་སྙིང་པོར། སྐྱེས་པ་ལ་ཝ་ཡེ་དང་། བུད་མེད་ལ་མ་ཡེ་ཞེས་སྦྱོར་བར་ཚ་སྤྲུལ་གྱིས་བཀོད་ཡོད་དོ། །

ཁ། མཐའ་དཔྱད་པ།

ཞ་ལུ་ལོ་ཆེན་དང་པྲ་སྟིས། ཀྱེའི་སྒྲ་ནི་རྣམ་དབྱེ་བརྒྱད་པ་བོད་པ་ཡིན་པར་གསུངས་པ་ལ་སི་ཏུ་སོགས་ཀྱིས། རྣམ་དབྱེ་མིང་གི་ཐོག་མར་སྦྱར་བ་ཞིག་མེད་ཅེས་བཀག་པ་ཕལ་ཆེར་དོན་ལ་གནས་ནའང་། འདྲེན་པའི་ཚེ་རྣམ་དབྱེ་བརྒྱད་པ་བོད་པ་ཞེས་བགྲངས་ནས། དཔེར་བརྗོད་ཀྱི་ཚེ་ཀྱེ་སྒྲ་སྦྱར་བ་རྣམ་དབྱེ་བརྒྱད་པ་གསལ་བྱེད་ཀྱི་སྒྲ་ཡིན་ཞེས་སྨྲས་པས་ནི། རྩ་བར། ཀྱེ་སྦྱར་བ་ནི་བོད་པ་ཡིན། ཞེས་པའི་དངོས་ཟིན་དང་འགལ་བར་མི་འགྱུར་བའི་ཞིབ་ཆ་ད་དུང་འདོན་དགོས་སོ། །

ཨ་ལ་ཤ་དང་གསེར་ཏོག་གིས། ཀྭ་དག ཅེས་པའི་དཔེར་བརྗོད་བཞག་པ་ལ། སྤྱིར་ཝ་ཟུར་མེད་པའི་ཀ་དག་ཅེས་པ་ནི་ཀ་ནས་དག་པ་སྟེ་ཡེ་ནས་དག་པ་དང་གདོད་མ་ནས་དག་པའི་དོན་དུ་སུ་ལ་ཡང་རྩོད་པ་མེད་ན་ཡང་དེ་ལ་བོད་པའི་དོན་མི་ཚང་བ་དང་། ཀྭ་དག་ཅེས་ཝ་ཟུར་ཅན་གཞུང་ཚད་ལྡན་རྣམས་སུ་མི་མཐོང་ངོ་། །མ་དག་པའི་བསྡུས་གྲྭ་པར་མ་འགར། ཀ་བ་དང་བུམ་པ། ཞེས་པའི་ཀ་བ་ལ་ཡང་ཝ་ཟུར་བཏགས་པ་ཡོད་དེ། དེ་དག་ནི་མ་དག་པར་ཟད་ཀྱི། གལ་ཏེ་དཔེ་མ་དག་པ་འགར་ཀྭ་དག་ཅེས་པ་ཡོད་ན་ཡང་དེའི་རང་བཞིན་ནོ། །པྲ་སྟིས་ཀྭ་ཡེ་གྲོགས་པོ་དག ཅེས་བཀོད་པའི་ཚིག་བསྡུས་ནས་ཀྭ་དག་ཟེར་བ་ཡིན་ན་ནི་ཆེས་ཆེར་འཁྱམས་པའོ། །འབོད་པའི་ཀྭ་ནི་ཁང་བའི་ཀ་དང་མི་ནོར་བའི་ཆེད་ཝ་ཟུར་བཏགས་པ་དང་། ཀ་དག་གི་དོན་ནི་ཐོག་མ་ནས་སམ་གདོད་མ་ནས་དག་པའི་དོན་གྱིས་ཀ་ནི་ཀཱ་ལིའི་ཐོག་མའི་མིང་ལས་དྲས་པ་སྟེ། འདི་དག་ཀྱང་དཔྱིས་ཕྱིན་པར་ཤེས་ན་ལེགས་སོ། །

(Hམེར་གེན་མཁན་པོ་ཡེ་ཤེས་རྣམ་རྒྱལ་)ན་རེ། (Gབསྟན་པ་སྔ་དར་དུས་སུ་ཡི་གེ་ལ་སྔོན་རྗེས་ཅི་ཙམ་བརྩེགས་ཀྱང་སྒྲ་ཟུར་ཐོན་ཙམ་དུ་མྱུར་བར་འདོན་དགོས་ལ། ཕྱིས་སུ་སྐད་ཀྱི་ཟུར་མི་ཐོན་པ་རྣམས་ཀྱིས་ཀྱེ་ཞེས་པའི་སྒྲའི་ཀ་དང་ཡ་མྱུར་བོར་མི་ཐོན་པས་ཀ་ཡེ་ཞེས་བཀླགས་ནས་བོད་པའི་སྒྲ་བྱུང་བ་ཡིན)ཞེས་བཤད་པ་ནི་ལེགས་བཤད་ལྟ་བུར་སྣང་ངོ་། །

གཞན་ཡང་། ཀྱེ་ཞེས་པ་ཡོད་ཚད་བོད་པའི་དོན་མ་ཡིན་ཏེ། ངོ་མཚར་བ་དང་མྱ་ངན་གྱི་བརྡ་སྟོན་པའི་ཀྱེ་མ་དང་། ཀྱེ་ཧུད་སོགས་ནི་བོད་པའི་ཕྱོགས་ནའང་མེད་དོ། །ཡང་། བྲིས་པར་གྱི་དཔེ་ཆ་མང་བོར། བོད་པའི་ཀྱེ་ལ་འགྲེང་བུ་ཉིས་བརྩེགས་ཅན་ཀྱཻ་ཞེས་པ་མང་དུ་སྣང་བ་འདི་དག་གམ་མ་དག་ཅེ་ན། ལེགས་སྦྱར་གྱི་ཧེ་བཛྲ་བསྒྱུར་བས་ཀྱེ་རྡོ་རྗེ་ལ་འགྲེང་བུ་ཀེ་ཤ་ཅན་བྱེད་ན་ནི་མ་དག་པར་གསལ་ཏེ། བོད་ཀྱི་དབྱངས་ལ་ཀེ་ཤ་ཅན་འབྲི་སྲོལ་མ་བྱུང་བའི་ཕྱིར་རོ། །བོད་པའི་སྐབས་སུ་ཀྱཻ་ཞེས་བྲིས་པ་ནི་སྐབས་འགར་ཀྱེ་ཀྱེ་ཞེས་པ་བསྐུངས་པའི་ཚུལ་གྱིས་དེ་ལྟར་བྲིས་པའང་སྣང་སྟེ་བློ་གྲོས་ཞིབ་མོས་ངེས་དགོས་པའི་གནས་འབའ་ཞིག་གོ །

བཅུ་བདུན་པ། རྗེས་འཇུག་ལ་མི་བལྟོས་པའི་ཕྲད་རང་དབང་ཅན་གྱི་སྐོར།

ནི་སྒྲ་བཤད་པ།

གང་མིང་མཐའ་དང་མཐུན་པ་ཡི། །

བཞི་བ་ལ་ནི་ཨི་སྦྱར་བ། །

དགར་དང་བརྣན་པའི་ཚིག་ཏུ་འགྱུར། །

ཀ དངོས་ཀྱི་དོན།

གང་ཡང་རུང་བའི་མིང་ཚིག་གི་མཐར་མཐའ་དེ་དང་མཐུན་པ་སྟེ་འོས་ཤིང་འཚམ་པ་ཡི་སྒོ་ནས་རྗེས་འཇུག་བཞི་བ་ན་ཡིག་ལ་ནི་སྟེ་ན་ལ་ཨིའི་མིང་ཅན་གི་གུ་སྦྱར་བ་ལོགས་སུ་དགར་བ་དང་། ནན་ཏན་དུ་བརྣན་པའི་དོན་ལ་འཇུག་པའི་ཚིག་ཏུ་འགྱུར་རོ། །(Dདགར་བ་)ལ་(Eམཆོག་ཏུ་དགར་བ། དམན་པར་དགར་བ། ཐ་དད་ཙམ་དུ་དགར་བ། རིགས་མཐུན་པ་ལས་དགར་བ། རིགས་མི་མཐུན་པ་ལས་དགར་བ་)སོགས་མང་དུ་ཡོད་པ་ལས། དཔེར་བརྗོད་ན།མི་ཐམས་ཅད་ཀྱི་ནང་ནས་སྣ་ཆེ་བ་ནི་ཡོ་རོབ་གླིང་གི་མི་དཀར་གྱི་རྒྱུད་དག་ཡིན་ནོ། །

རྒྱ་མཚོ་ཐམས་ཅད་ཀྱི་ནང་ནས་གཏིང་ཟབ་པ་ནི་ཞི་བདེ་རྒྱ་མཚོ་ནུབ་མའི་མ་ལིས་ཡ་ནའོ། ། (སྤྱི་ཁྲེ་ཁྲི་དང་སྟོང་གཉིས་ལྷག༽ བགྲོད་བྱེད་ཀུན་གྱི་ནང་ནས་འགྲོས་མྱུར་བ་ནི་གནམ་གྲུ་ཡིན་ནོ། །ཞེས་སོགས་ལྟ་བུའོ། །(Nབརྣན་པ་)ནི་(N*གཞི་གཅིག་ལ་ནན་ཏན་དུ་དམིགས་འཛིན་པའི་དོན་)ཏེ། དཔེར་ན་(N**ལམ་ཆས་ཀྱི་བྱ་བའི་གཞི་གཅིག་པུར་མཚོན་ན། ག་རེ་སྟོད་གོས་དང་སྨད་གོས་ནི་ལེགས་པར་གྱོན། ལག་གདུབ་ཆུ་ཚོད་ནི་མཁྲིག་མར་གྱོན། དོང་ཚེ་འདང་ཚོད་ཅིག་ནི་བཟུང་། ཐག་རིང་མཐོང་བའི་མིག་ཤེལ་ནི་ཐོགས།) ཞེས་པ་ལྟ་བུའོ། །

(Nངེས་བཟུང་གི་དོན་ལའང་འཇུག་)སྟེ། དཔེར་ན། (N**དཀར་པོ་ནི་རྩ་བའི་ཁ་དོག་བཞིའི་ནང་གི་གཅིག་ཡིན་ནོ། །གླང་ཆེན་ནི་སྐམ་ལ་གནས་པའི་སྲོག་ཆགས་ཀུན་ལས་ལུས་བོངས་ཆེ་ཤོས་ཅན་ནོ། །དགེ་རྒན་དང་ཕ་མ་ལ་བཀུར་བ་ནི་འཇིག་རྟེན་ནའང་སྲོལ་བཟང་པོར་རྩིའོ།) །ཞེས་པ་ལྟ་བུའོ། །

ཁ། མཐའ་དཔྱད་པ།

སི་ཏུས། སྐབས་འདིར། སྤང་བར་བྱ་བ་ནི་སྤངས། ཆུབ་པར་བྱ་བ་ནི་ཆུབ། ཅེས་པའི་དཔེར་བརྗོད་བཀོད་པ་ལ་གསེར་ཏོག་གིས། དེ་ནི་ཚིག་རྒྱན་གསལ་བྱེད་ལས་ནན་ཏན་དུ་བརྣན་པའི་དོན་དུ་མི་འགྱུར་ཏེ། འདིར་བསྟན་བརྣན་པ་ནི་བརྗོད་དོན་དུ་མས་ཆོས་གཅིག་ལ་ནན་ཏན་དུ་ངེས་པར་བཟུང་བ་ཞིག་དགོས་ཞེས་བཤད་དོ། །དེ་མི་འཐད་དེ། གསེར་ཏོག་གི་བཞེད་པ་གཞིར་བཞག་ན་ཡང་། སྤང་བར་བྱ་བ་ནི་སྤངས། ཆུབ་པར་བྱ་བ་ནི་ཆུབ། ཅེས་པའི་ངེས་བཟུང་བྱ་སའི་གཞི་ནི་ཐེག་ཆེན་དགྲ་བཅོམ་པའི་ཉིད་ཡིན་པས་བརྣན་པའི་དོན་ལས་གཞན་དུ་མི་སེམས་སོ། །ཁྱེད་ལྟར་ན་བརྣན་པའི་དཔེར་བརྗོད་དུ། བསྟུད་མར་ཁྱོད་གསུམ་དང་བདག་གསུམ་ཚང་བ་ཞིག་དགོས་ན་ནི་ཧ་ཅང་འཕྲང་དོག་པའི་ལམ་དུ་ཞུགས་པ་ཉིད་དུ་ཤེས་པར་བྱའོ། །

ཡང་གསེར་ཏོག་གིས། ནི་སྒྲ་གཏན་ཚིགས་འདྲེན་པ། ངེས་ཚིག་འདྲེན་པ། དབྱེ་བ་འདྲེན་པ། རྒྱས་བཤད་འདྲེན་པ་སོགས་དབྱེ་སྒོ་དུ་མར་ཕྱེ་བ་ནི་མང་དུ་སྤེལ་བ་ཙམ་སྟེ། བྱ་བརྒྱ་འདེད་པ་ལ་འུར་རྡོ་བརྒྱ་འཕེན་པ་ནི་ངལ་བའི་རྒྱུ་མིན་ནམ། འདི་འདྲ་བ་གོང་འོག་ཀུན་ཏུ་མང་ངོ་། །

ཡང་(Hསི་ཏུ)ས། (Gརིགས་རྣམས་ལས་ནི་གདོལ་བའི་རིགས་ཐ་ཆད། མཐིང་ག་ནི་སྔོ་སངས་ལས་གཞན། ལྷ་རྣམས་ལས་གདོང་བཞི་དང་ལྡན་པ་ནི་ཚངས་པ།) ཞེས་བཀོད་པ་དང་། (Hཔྲ་སྟི)ས། (Gཉན་ཐོས་ལས་ནི་སངས་རྒྱས་མཆོག་ཏུ་འཕགས། གསེར་བུམ་ནི་ཟངས་བུམ་ལས་རྒྱུ་བཟང་། ལྷ་ནི་མི་ལས་མཛེས།) ཞེས་བཀོད་པ་གཉིས་ལ་(Hམེར་གེན་མཁན་པོ་)ན་རེ། (Gདེ་ནི་མ་གོ་བ་ཆེན་པོ་སྟེ། དེ་དག་ནི་ལས་སྒྲ་ཁོ་ནའི་ནུས་པས་བཀར་བའི་ཕྱིར། མ་གྲུབ་ན། དེ་དག་ལ་ལས་སྒྲ་མ་སྦྱར་ན་འབྲེལ་མེད་ཅིང་། ནི་བསུབས་ཚེ་བརྗོད་བདེ་བའི་ཕྱིར་རོ།) །ཞེས་བཤད་དེ་བདེན་པ་ལྟར་སྣང་ངོ་། །

བརྣན་པ་ཞེས་པ་ལ་ཞ་ལུ་ལོ་ཆེན་གྱིས་ས་མགོ་ལྟར་དུ་བསྐྱར་བསྣན་གྱི་འགྲེལ་མཛད་ན་ཡང་། ཕྱིས་ཀྱི་མཁས་པ་རྣམས་ཀྱིས་ར་མགོ་བྱས་ཏེ་ངེས་བཟུང་གི་དོན་དུ་བཀྲལ་བ་ལྟར་གཟུང་ངོ་། །

བཅོ་བརྒྱད་པ། དང་སྒྲ།

མིང་གང་རུང་བའི་བར་མཚམས་སུ། །

གསུམ་པ་ལ་ནི་གཉིས་པ་སྦྱར། །

དེ་ནི་སྡུད་དང་འབྱེད་པ་དང་། །

རྒྱུ་མཚན་ཚེ་སྐབས་གདམས་ངག་ལྔའོ། །

ཀ དངོས་ཀྱི་དོན།

མིང་དང་ཚིག་གང་ཡང་རུང་བའི་བར་དང་མཚམས་རྣམས་སུ་རྗེས་འཇུག་གསུམ་པ་ད་སྐྱ་ལ་རྗེས་འཇུག་གཉིས་པ་ང་ཡིག་སྦྱར་བས་དང་ཞེས་གྲུབ་པ་དེ་ནི་ཕྱོགས་གཅིག་ཏུ་སྡུད་པ་དང་། སོ་སོར་རམ་ཐ་དད་དུ་འབྱེད་པ་དང་། རྒྱུ་མཚན་ཏེ་གཏན་ཚིགས་དང་། ཚེ་སྐབས་ཏེ་དུས་དང་། གཞན་ལ་ཕན་པར་སྐུལ་མ་གཏོང་བའི་གདམས་ངག་སྟེ་དོན་ལྔ་ལ་འཇུག་པའོ། །རྐང་བ་གཉིས་པའི་ནི་སྒྲ་ནི་ཁ་སྐོང་བའི་ཕྲད་དོ། །རིམ་བཞིན་དཔེར་བརྗོད་ན། ཛཱ་ཏི་དང་ཅུ་གང་གུར་ཀུམ་དང་ལི་ཤི་དང་སུག་སྨེལ་དང་ཀ་ཀོ་ལ་རྣམས་ནི་བཟང་པོ་དྲུག་གོ །ཞེས་དང་། རྒྱུ་མ་དང་ལོང་ག་དང་ཕོ་བ་དང་གཉེ་མ་དང་ལྒང་བ་དང་མཁྲིས་པ་རྣམས་ནི་སྣོད་དྲུག་གོ །ཞེས་པ་ལྟ་བུ་སྟེ་དབྱེ་བ་ཐ་དད་པ་རྣམས་དབྱེ་གཞི་གཅིག་ཏུ་སྡུད་པ་དང་། བཟང་པོ་དྲུག་ནི། ཛཱ་ཏི་སྙིང་གི་བཟང་པོ་དང་། ཅུ་གང་གློ་བའི་བཟང་པོ་དང་། གུར་ཀུམ་མཆིན་པའི་བཟང་པོ་དང་། ལི་ཤི་སྲོག་རྩའི་བཟང་པོ་དང་། སུག་སྨེལ་མཁལ་མའི་བཟང་པོ་དང་། ཀ་ཀོ་ལ་མཚེར་བའི་བཟང་པོ་རྣམས་སོ། །ཞེས་དང་། མདོ་ཁམས་སྒང་དྲུག་ནི། སྤོ་འབོར་སྒང་དང་། ཚ་བ་སྒང་དང་། དམར་ཁམས་སྒང་དང་། ཟལ་མོ་སྒང་དང་། མི་ཉག་རབ་སྒང་དང་། ཤར་སྨད་བླ་སྒང་རྣམས་སོ། །ཞེས་པ་ལྟ་བུ་སྟེ་དབྱེ་གཞི་གཅིག་ལས་རྣམ་གྲངས་དུ་མར་འབྱེད་པ་དང་། (སྡེ་སྲིད་སངས་རྒྱ་མཚོས་མཛད་པའི་ལྔ་བའི་མཆོད་སྡོང་དཀར་ཆག་ཏུ། རྡུལ་རྫ་ཟལ་མོ་སྒང་། ཚ་བ་སྒང་། སྨར་ཁམས་སྒང་། སྤོར་འབོར་སྒང་། དམར་རྫ་སྒང་། མི་ཉག་རབ་སྒང་། ཞེས་བརྩིས་ཡོད༽ མིག་གིས་མཐོང་བ་དང་ངོ་ཤེས་སོ། །ཞེས་དང་། ཁ་གྲག་པ་དང་དོན་རྟོགས་སོ། །ཞེས་པ་ལྟ་བུ་སྟེ་རྒྱུ་མཚན་ནམ་གཏན་ཚིགས་སྟོན་པ་དང་། སྐྱ་རེངས་ཤར་བ་དང་མལ་ལས་ལྡང་། ཞེས་དང་། རྒས་རྟགས་ཐོན་པ་དང་འཆི་བ་ལ་ཉེ། ཞེས་པ་ལྟ་བུ་སྟེ་དུས་དང་ཚེ་སྐབས་ལ་འཇུག་པ་དང་། ལེགས་པར་སློབས་དང་མཁས་པར་འགྱུར། ཞེས་དང་། རྩལ་སྦྱོང་གྱིས་དང་ལུས་ཟོར་ཡང་། ཞེས་པ་ལྟ་བུ་སྟེ་ཕན་པའི་གདམས་ངག་གམ་བསླབ་བྱ་སྟོན་པ་བཅས་ལ་འཇུག་གོ །

ཁ། མཐའ་དཔྱད་པ།

སྐབས་འདིར་(Hཨ་ལ་ཤ)ས། (Gགདམས་ངག་ལ་འཇུག་པ་ནི་སྐུལ་ཚིག་དང་སྒྲ་ཅན་རྣམས་ཡིན་ནོ།) །ཞེས་བཤད་པ་ནི་མ་ངེས་ཏེ། གདམས་ངག་ཅེས་པ་ཕ་རོལ་པོ་ལ་ཕན་པའི་ངག་ཡིན་གྱི། སྐུལ་ཚིག་དང་སྒྲ་ཅན་ཡིན་ཚད་གདམས་ངག་ལ་འཇུག་ན། ཟུངས་དང་། ཁྱིགས་དང་། རྡུངས་དང་། གཏུབས་དང་། སོད་དང་ཞེས་སོགས་ཀྱང་དེར་འགྱུར་དགོས་ན་རྩ་བའི་དགོངས་པ་ལས་རིང་དུ་བརྒལ་ཏོ། །

(Hཔྲ་སྟི)ས། (Gརྒྱུ་མཚན་དང་ཚེ་སྐབས་ཀྱི་འཇུག་པ་མི་འགལ་བའི་མཚན་གཞི་ལ་དབུ་མ་ཚིག་གསལ་གྱི། འདིར་སྐྱེ་བ་བཀག་པ་བསྒྲུབ་པར་བྱ་བའི་ཆོས་སུ་འདོད་པ་དེའི་ཚེ་)ཞེས་པ་ལ་ལམ་རིམ་ཆེན་མོར། དེའི་ཚེ་སྟེ་དེའི་ཕྱིར་ཞེས་པ་ཁུངས་སུ་འདྲེན་ན་ཡང་། རྗེ་ཙོང་ཁ་བ་ཆེན་པོའི་དགོངས་པར། དེའི་ཕྱིར་ཞེས་བསྒྱུར་དགོས་པ་ལ་དེའི་ཚེ་ཞེས་པ་འགྱུར་གྱིས་མ་ཐོན་པའི་གསུང་དུ་གོ་བ་ལེན་དགོས་སམ་སྙམ་མོ། །དེ་བཞིན་དུ་ཨ་ལ་ཤའི་མཁས་པའི་ཁ་རྒྱན་ལས་ཀྱང་། རྩ་ཤེའི་ཀཱ་ཆེན་གྱི་གང་གི་ཚེ་སྟེ་གང་གི་ཕྱིར་ན་ཞེས་པས་གང་གི་ཚེ་ཞེས་པ་རྒྱུ་མཚན་ལ་འཇུག་པར་བཤད་པའང་དེ་དང་འདྲའོ་སྙམ་མོ། །

དངུལ་ཆུ་དྷརྨ་བྷ་དྲས་མཛད་པའི་དགག་ལན་ཚངས་པའི་ཐིག་གི་སྤུན་ཟླ་ལས། ཕ་རོལ་པོའི་འདོད་པ་འགོད་པའི་སྐབས་སུ། རྒྱུ་མཚན་ཚེ་སྐབས་གདམ་ངའོ། །ཞེས་རྩ་བའི་ཚིག་ལ་འདི་ལྟར་འདོད་མཁན་ཡང་ཡོད་པར་གསུངས་ཏེ་མི་འཐད་པའི་ཚུལ་ནི་དགག་ལན་དེར་གསལ་བས་འདིར་མ་སྨོས་སོ། །

སྐབས་འདིར་མེར་གེན་མཁན་པོས་བཀོད་པའི་དཔེར་བརྗོད་ལ་འཁྲུལ་བ་ཤིན་ཏུ་མང་ཡང་དཔྱད་པ་བྱས་ན་ནི་སྣག་ཤོག་གྲོན་པའི་རྒྱུ་རུ་ཟད་དོ། །

བཅུ་དགུ་བ། དེ་སྒྲ།

གང་མིང་གི་ཡ་མཐའ་རུ། །

གསུམ་པ་ལ་ནི་ཨེ་སྦྱར་བ། །

ཐ་སྙད་དབང་དུ་གསུམ་ཡིན་ཏེ། །

དངོས་པོའི་དབང་དུ་བཞི་རུ་འགྱུར། །

དུས་ཀྱི་དབང་དུ་གཉིས་ཡིན་ནོ། །

ཀ དངོས་ཀྱི་དོན།

གང་ཡང་རུང་བའི་མིང་གི་ཡ་མཐའ་རུ་རྗེས་འཇུག་གསུམ་པ་ད་ལ་ཨེ་སྟེ་འགྲེང་བུ་སྦྱར་བས་དེ་ཞེས་གྲུབ་པ་ནི། ཐ་སྙད་ཀྱི་དབང་དུ་བྱས་ན་རྣམ་གྲངས་གཞན་ལ་སྦྱོར་བ་དང་། ལྷག་བཅས་དང་། དུས་འདས་པ་སྟེ་གསུམ་ལ་འཇུག་པ་ཡིན་ཞིང་། དངོས་པོའི་དབང་དུ་བྱས་ན་བདེན་པ་དང་། གསང་བ་དང་། བདག་གི་བ་དང་། ཕ་རོལ་པོའི་དངོས་པོ་སྟེ་བཞི་ལ་དུས་གསུམ་གར་འཇུག་པར་འགྱུར་བ་དང་། དུས་སྐབས་ཀྱི་དབང་དུ་བྱས་ན་འདས་པ་དང་མ་འོངས་པ་གཉིས་ལ་འཇུག་པ་ཡིན་ནོ། །ནི་གཉིས་དང་ཏེ་ནི་ཚིག་གི་ཁ་སྐོང་བའི་ཕྲད་དོ། །མིང་གི་ཡ་མཐའ་གསུངས་པ་ནི་གཙོ་ཆེ་བ་ལ་དགོངས་ཀྱི། དེ་མ་ཡིན་པ་ལའང་སྦྱོར་བའི་སྐབས་མང་དུ་ཡོད་དོ། །མིང་ཚིག་གི་ཐ་སྙད་ལ་གཙོ་བོར་འཇུག་པའི་སྒོ་ནས་བཞག་པའི་ཐ་སྙད་ཀྱི་དབང་དུ་བྱས་པ་ནི། (Hསྨྲ་སྒོ་མཚོན་ཆ་)ལས།

(Gདེ་ཞེས་བྱ་བའི་ཚིག་གི་དོན། །

ཐ་སྙད་དངོས་དང་དུས་འཇུག་གསུམ། །

འདས་དང་རྣམ་གྲངས་གཞན་ཅན་དང་། །

ལྷག་མ་དག་དང་བཅས་པ་འོ། །)

ཞེས་པ་ལྟར་སོ་སོའི་དཔེར་བརྗོད་ལ། (Nའདས་པའི་ཐ་སྙད་)ཅེས་པ་ནི་(N*སྐབས་ཐོག་དེར་འཆད་བཞིན་པའི་སྔོན་དེ་མ་ཐག་སོང་ཟིན་པའི་མིང་ཚིག་གི་ཐ་སྙད་)དེ། དཔེར་ན་(N**མདུན་གྱི་ཁང་བརྩེགས་འདི་ཧ་ཅང་མཐོའོ། །ཞེས་པའི་རྗེས་སུ། དེ་བརྟན་ཅིང་བརྗིད་ཆགས་སོ། །དེ་གནམ་ལ་ཟུག་པ་འདྲའོ། །དེ་ལྟ་བས་མི་ངོམས་པ་ཞིག་ཡིན་ནོ།) །ཞེས་པ་ལྟ་བུ་སྟེ། ཕྱི་མ་རྣམས་ཀྱི་སྐབས་སུ་ཁང་བརྩེགས་ཞེས་མ་སྨོས་ཀྱང་དེ་སྒྲས་འདས་མ་ཐག་པའི་ཁང་བརྩེགས་དེ་གོ་ཐུབ་པ་བཞིན་ནོ། །

(Nརྣམ་གྲངས་གཞན་བརྗོད་པ་)ཞེས་པ་ནི། (N*བརྗོད་པར་བྱ་རྒྱུའི་རང་མིང་དངོས་སུ་མ་སྨོས་པར་སྤྱི་ལ་ཁྱབ་པའི་སྒྲ་ཞིག་བརྗོད་ནས། ཕྱིས་སུ་དེ་སྒྲ་ལན་འགའ་བརྩེགས་ནས་རྣམ་གྲངས་ཀྱི་དབྱེ་བ་སྟོན་པ་)ཞིག་ལ་ཟེར་ཏེ། དཔེར་ན། (N**སྲ་ཞིང་འཐས་པ་གང་ཡིན་པ་དེ་དང་དེ་ནི་ས་ཡིན་ནོ། །རླན་ཞིང་གཤེར་བ་གང་ཡིན་པ་དེ་དང་དེ་ནི་ཆུ་ཡིན་ནོ། །)ཞེས་དང་། འདི་ནི་ས་གཞི་སྟེ། ནོར་འཛིན་ཟེར་བ་ཡང་དེ་ཡིན། རྒྱ་མཚོའི་གོས་ཅན་ཞེས་པ་ཡང་དེ་ཡིན། བརྟན་པ་སྣོད་ཀྱི་འཇིག་རྟེན་ཞེས་པ་ཡང་དེ་ཡིན་ནོ། །ཞེས་པ་ལྟ་བུ་སྟེ་རྣམ་གྲངས་ཀྱི་དབྱེ་སྒོ་མི་འདྲ་བ་དུ་མ་སྟོན་ཅིང་གསལ་བར་བྱེད་དོ། །ལྷག་བཅས་ལ་འཇུག་ཚུལ་ནི་གོང་དུ་བཤད་པ་དང་འདྲའོ། །གཉིས་པ་དངོས་པོ་ལ་འཇུག་ཚུལ་རྣམ་པ་བཞི་སྟེ། (Hསྨྲ་སྒོ་)ལས།

(Gབདེན་པ་དག་དང་གསང་བ་དང་། །

བདག་གི་བ་དང་ཕ་རོལ་པོ། །

དངོས་པོ་དག་ལ་འཇུག་པ་བཞི། །)

ཞེས་པ་ལྟར་བདེན་པ་དང་། གསང་བ་དང་། བདག་གི་བ་དང་། ཕ་རོལ་པོ་རྣམས་སོ། །(Nབདེན་པའི་དངོས་པོ་སྟེ་བདེན་པའི་ཆོས་སམ་དོན་ལ་འཇུག་པ་)ནི། (N*ཆོས་སམ་དངོས་པོ་རྣམས་ཀྱི་དོན་དྲང་བོར་སྟོན་པ་)ཞིག་སྟེ། དཔེར་ན། (N**དེ་དེ་བཞིན་ནོ། །དེ་ཁོ་ན་ཉིད་དོ། །དེ་ཀ་རང་ཡིན་ནོ། །ཇི་སྐད་སྨྲས་པ་དེ་བཞིན་དུ་བྱེད་དོ། །)ཞེས་པ་ལྟ་བུའོ། །(Nགསང་བའི་དོན་ལ་འཇུག་པ་)ནི། (N*མི་གཞན་ལ་གསང་ནས་ཤེས་སུ་མི་འཇུག་པའི་ཐབས་སུ་རང་དང་ཐུན་མོང་བའི་སྤྱོད་ཡུལ་ཅན་གྱི་མི་དེ་ལ་གཏམ་སྨྲ་བའི་ཚེ་དེ་ཞེས་བརྗོད་པས་དོན་དེ་གོ་ནུས་པ་)ཞིག་སྟེ། དཔེར་ན། (N**ད་ཅིས་དེ་བསྟན་པར་མི་བྱ། མདང་གི་དེ་གཞན་ལ་མ་བསྒྲག གྲོས་བྱས་པ་དེ་ཟུར་ཙམ་ཡང་མ་སྨྲ།) ཞེས་པ་ལྟ་བུའོ། །

(Nབདག་གི་བ་ལ་འཇུག་པ་)ནི། (N*སྨྲ་བ་པོ་རང་ཉིད་དང་འབྲེལ་བའི་ཆོས་ལ་འཇུག་པ་)སྟེ། བདག་གི་བ་ཞེས་པ་ནི་གཞུང་ཆེན་མོ་རྣམས་སུ་ང་ཡི་བ་ཞེས་གསུངས་པ་དང་འདྲ་ཞིང་། ང་ཡི་བའི་མཚན་གཞི་ལ་རང་གི་མིག་དང་རྣ་བ་སོགས་ལ་ངོས་འཛིན་པ་ལྟར་འདིར་ཡང་རང་ངམ་བདག་གི་དངོས་པོ་ཞིག་ལ་སྦྱར་ནས་དཔེར་བརྗོད་པ་ནི། (N**འདི་ལྟར། བདག་གི་དེ། ངའི་དེ། ང་རང་གི་དེ་ཞེས་པའམ། བདག་གིས་རྙེད་པ་དེ། ངས་འབད་ནས་བཅོས་པ་དེ། ང་རང་གིས་གང་བཤད་པ་དེ།) ཞེས་པ་ལྟ་བུའོ། །

(Nཕ་རོལ་པོའི་དངོས་པོའམ་ཆོས་ལ་འཇུག་པ་)ནི། (N*རང་ལས་རྒྱུད་ཐ་དད་པའི་གང་ཟག་ཕ་རོལ་པོའམ། དེ་དང་འབྲེལ་བའི་དངོས་པོ་གཉིས་གང་ཡང་རུང་བ་སྟོན་པ་)ལ་འཇུག་སྟེ། དཔེར་ན། (N**བོད་པ་དེ། རྒྱ་མི་དེ། ཕྱི་གླིང་བ་དེ་ཞེས་པའམ། བོད་ཀྱི་ཆ་ལུགས་དེ། རྒྱ་མིའི་སྤྱོད་ལམ་དེ། ཕྱི་གླིང་བའི་བྱད་བཞིན་དེ།) ཞེས་པ་ལྟ་བུའོ། །

གསུམ་པ་དུས་ཀྱི་འཇུག་ཚུལ་ལ་གཉིས་ཏེ། (Hསྨྲ་སྒོ)ར།

(Gའདས་པ་དང་ནི་མ་འོངས་པའི། །

དུས་ཉིད་ལ་ནི་འཇུག་པ་གཉིས། །)

ཞེས་པ་ལྟར། འདས་པའི་དུས་དང་མ་འོངས་པའི་དུས་གཉིས་ལ་འཇུག་གོ །ད་ལྟ་བའི་དུས་ལ་མི་འཇུག་སྟེ། དེ་ལ་ཉེ་ཚིག་འདི་ཞེས་པ་མ་གཏོགས་རིང་ཚིག་གི་དེ་ཐོབ་ཚུལ་མེད་དོ། །(Nའདས་པའི་དུས་ལ་འཇུག་པ)། དཔེར་ན། (N**ད་ནངས་ནམ་ལངས་པའི་དུས་དེ། ཁ་སང་གི་ཉི་མ་ནུབ་པའི་དུས་དེ།) ཞེས་པ་ལྟ་བུ་དང་། (Nམ་འོངས་པའི་དུས་ལ་འཇུག་པ)། དཔེར་ན། (N**དོ་ནུབ་སྲོད་ཀྱི་དུས་དེ། སང་ཉིན་ཉི་མ་གུང་གི་དུས་དེ།) ཞེས་པ་ལྟ་བུས་མཚོན་ནོ། །

ཁ། མཐའ་དཔྱད་པ།

མུ་ཏིག་ཕྲེང་མཛེས་ལས། དེ་བཞིན་གཤེགས་པ་དེ་བཞིན་ནོ། །ཞེས་པ་རྣམ་གྲངས་གཞན་སྦྱོར་དང་། དེ་ཁོ་ན་ཉིད་དོ། །དེ་དེ་བཞིན་ནོ། །ཞེས་པ་བདེན་པའི་དངོས་པོ་དང་། དེ་ལེགས་པར་གྲུབ་བམ་ཞེས་པ་གསང་བའི་དངོས་པོ་སྟོན་པར་བཤད་པ་ལ། མེར་གེན་མཁན་པོ་ན་རེ། དེ་དག་འགལ་འདུའི་ཕུང་པོ་ཡིན་ཏེ། དེ་དག་སྔར་བརྡ་མ་བསྟན་པ་ལ་གསང་བའི་ཚིག་ཉིད་དུ་མཚུངས་པའི་ཕྱིར་རོ། །ཞེས་དང་། ཕྱིར་བཀྱེད་དེ་འགྲོ། ཤིང་བཅད་དེ་འབུད། ཅེས་པ་འདས་པའི་དཔེར་བརྗོད་དུ་བཞག་པ་ལྷག་བཅས་དང་ཟློས། ཞེས་དང་། ཡ་མཐའ་ཞེས་པ་གཙོ་ཆེ་བའི་དོན་ཡིན་ཞེས་བཤད་པའང་ཤིན་ཏུ་མི་འཐད་དེ། ཁྱེད་ཅག་ལྟར་ན་དོན་དགུའི་དཔེ་བརྗོད་ཕན་ཚུན་འགལ་དགོས་ན། མ་མཐའ་མིང་གི་ཡ་མཐར་སྦྱར་བའི་དཔེ་བརྗོད་གཙོ་ཆེ་བ་དགུ་ཚན་གཅིག་ཀྱང་འཇོག་མ་ཐུབ་བོ། །ཞེས་དགག་པ་བཏང་བ་ལས་ཕལ་ཆེར་དོན་ལ་གནས་སོ། །

ཡང་། སྐབས་འདིའི་ལྷག་བཅས་ཀྱི་དཔེར་བརྗོད་དུ། བདེན་གྲུབ་ཏུ་ཡོད་དེ། རྟག་པའི་ཕྱིར། ཞེས་བཤད་པ་ལ་རྟག་པ་ཡིན་ན་བདེན་གྲུབ་ཏུ་ཡོད་དགོས་པར་ཐལ། འདོད་ན། སྤྱིར་ཆོས་ཅན། བདེན་གྲུབ་ཏུ་ཡོད་པར་ཐལ། རྟག་པ་ཡིན་པའི་ཕྱིར། འདོད་ན། བདེན་པར་གྲུབ་པར་ཐལ། དེའི་ཕྱིར། འདོད་ན། གང་དྲན་དྲན་ཡིན་པར་ཐལ། དེའི་ཕྱིར། ཁྱབ་སྟེ། གྲུབ་མཐའ་སྨྲ་བ་ཀུན་གྱི་ཡང་རྩེ་དབུ་མ་ཐལ་འགྱུར་བ་ལྟར་ན་བདེན་པར་གྲུབ་ན་གང་དྲན་དྲན་ལས་མ་འདས་པ་ཉིད་དོ། །གང་ཉིད་གཞན་སྟོང་དབུ་མ་ཆེན་མོའི་ལྟ་བ་འཛིན་པས་ན། འགྱུར་མེད་ཡོངས་གྲུབ་དེ་ངོ་བོ་མི་འགྱུར་བའི་རྟག་པ་དང་། རིགས་པས་དཔྱད་བཟོད་པའི་བདེན་གྲུབ་ཏུ་འདོད་ན་ནི་ཐུགས་ཁག་མེད་དོ། །

ཡང་། མངོན་བརྗོད་ཀྱི་བསྟན་བཅོས་འགའི་ཚིག་ཟིན་ལ་བརྟེན་ནས་རྣམ་གྲངས་དང་རྣམ་པ་དོན་གཅིག་ཟེར་བ་དེ་མི་འཐད་དེ། གཞུང་ལུགས་རྒྱ་མཚོ་ལྟ་བུའི་ཐ་སྙད་རྒྱུགས་ཆེ་བ་ལྟར་ན་རྣམ་གྲངས་དང་རྣམ་པ་གཉིས་དོན་ཐ་དད་པ་ཡིན་ནོ། །

འདི་དག་གི་དོན་ལ་དབུ་ཕར་སོགས་ཀྱི་བཤད་ཡམས་རྒྱས་པས་ནི་གང་དུའང་མི་འགྱུར་རོ། །ཞེས་བཀའ་བཀྱོན་ཕབ་པས་ཅི་ཡང་མི་ཕན་ཏེ། ཁྱེད་ལྟར་ན་རྣམ་གྲངས་དང་སྤྲུལ་པ་གཉིས་ཀྱང་དོན་གཅིག་ཏུ་ཁས་ལེན་དགོས་ན། དེ་བས་བཞད་གད་དུ་ཆེ་བ་ཅི་ཞིག་ཡོད།

ཡང་འགྲེལ་བྱེད་ཕྱི་མ་སྟེ་(Hཀུན་བཟང་དགོངས་རྒྱན་)ལས། (Gསྤྱིར་ཐ་སྙད་ལ་བློའི་ཐ་སྙད་དང་། མིང་ཚིག་གི་ཐ་སྙད་གཉིས་ཡོད། ཅེས་གསུངས་པ་ནི། དབུ་ཕར་གྱི་གཞུང་མར་ཁུ་ལྟ་བུ་རྣམས་ཀྱི་གསུང་ཚུལ་ཏེ་འདི་ལྟར། ཤིང་རྟ་ལ་ཤིང་རྟ་ཞེས་བརྗོད་པ་དེ་མིང་དང་། མིང་དང་དོན་བློ་ཡི་ངོ་ན་འབྲེལ་བ་དེ་བརྡ་དང་། མིང་དོན་གྱི་འབྲེལ་བ་ལ་བརྟེན་ནས་འདི་ཤིང་རྟའོ་སྙམ་པའི་བློ་དེ་ཐ་སྙད་ཡིན།) ཞེས་གསུངས་པ་འདི་ལ་དགོངས་པ་ཡིན་ནོ། །དེའི་ཕྱིར་མིང་ཚིག་ལ་མ་བརྟེན་པར་བློ་ཁོ་ནས་ཐ་སྙད་བྱར་མི་རུང་བ་དང་། བློ་ལ་མ་བརྟེན་པར་ཡང་མིང་ཚིག་ཁོ་ནས་ཐ་སྙད་གདགས་སུ་མེད་པས་དེ་གཉིས་ཀྱི་དབྱེ་བ་འཁྲུལ། ཞེས་ཟེར་རྐྱང་ཡིན་མིན་ལ་ཐུགས་རྟོག་འཇུག་པར་འཚལ་ལོ། །

སུམ་ཅུ་བའི་རྩ་བའི་དཔེ་འགར། དེ་སྒྲ་སྟོན་པའི་གཞུང་འདི་མཚམས་འདིར་མེད་པར་ཚིག་ཕྲད་ཀུན་གྱི་མཐར་བཀོད་པའང་ཡོད་དོ། །





ཐོན་མིའི་ཞལ་ལུང་ཁག་ལྔ་པ།




རྗེས་འཇུག་ལ་བལྟོས་པའི་ཕྲད་གཞན་དབང་ཅན།

༡ སླར་བསྡུ།

རྗེས་འཇུག་ཡི་གེ་བཅུ་བོ་ནི། །

མིང་གང་གི་ནི་མཐར་སྦྱར་བ། །

དེ་ལ་ཨཱ་ལི་བཞི་བ་སྦྱར། །

སླར་བསྡུ་བ་ནི་ཤེས་པར་བྱ། །

ཀ དངོས་ཀྱི་དོན།

རྗེས་འཇུག་གི་ཡེ་གེ་བཅུ་བོ་གོང་དུ་བཤད་པ་དེ་རྣམས་ནི། རང་དང་མཐུན་པའི་རྗེས་འཇུག་ཅན་གྱི་མིང་གང་དང་གང་གི་མཐར་སྦྱར་བ་དེ་ལ་ཨཱ་ལི་བཞི་བ་རྣ་རུ་སྦྱར་བར་བྱས་པ་དེ་ནི་སླར་བསྡུ་བ་སྟེ་རྫོགས་ཚིག་གམ་ཟླ་སྡུད་ཡིན་པར་ཤེས་པར་བྱའོ། །ནི་ཕྱི་མ་གཉིས་ནི་ཚིགས་བཅད་ཀྱི་ཁ་སྐོང་བའི་ཕྲད་དོ། །སུམ་ཅུ་བའི་དངོས་བསྟན་ལྟར་ན། གོ་ངོ་དོ་ནོ་བོ་མོ་འོ་རོ་ལོ་སོ་དང་། ཤུགས་བསྟན་ལ་ཏོ་བཅས་བཅུ་གཅིག་ཡོད་དོ། །དཔེར་བརྗོད་ནི། རྟག་གོ །གང་ངོ་། །སོགས་དང་། ད་དྲག་ཅན་གྱི་མཐར་གྱུརད་ཏོ་སོགས་གོ་སླའོ། །

ཁ། མཐའ་དཔྱད་པ།

སླར་བསྡུའི་ཏོ་དང་། ལ་དོན་གྱི་ཏུ། ལྷག་བཅས་ཀྱི་ཏེ་སོགས་སུམ་ཅུ་བའི་དངོས་བསྟན་དུ་མ་བྱུང་བའི་རྒྱུ་མཚན་ལ། མཁས་པ་ཁ་ཅིག སུམ་ཅུ་བར་རྗེས་འཇུག་གི་བྱ་བ་གཙོ་བོར་སྟོན་པའི་རྒྱུ་མཚན་གྱིས་མ་བསྟན་ཟེར་བ་ནི་འཐད་པར་མི་སེམས་ཏེ། གོ་ངོ་དོ་ནོ་སོགས་བསྟན་པའི་དགོས་པ་ནི། ཁྱེད་ལྟར་ན་རྗེས་འཇུག་གི་བྱ་བ་གཙོ་བོར་སྟོན་པའི་རྒྱུ་མཚན་གྱིས་དངོས་སུ་བསྟན་ཟེར་ན། ཏོ་ཏེ་ཏུ་སོགས་ཀྱང་རྒྱུ་མཚན་དེ་ལས་མ་འདས་པས་བཟློག་སྟེ་བཤད་པའི་གནད་ཀ་དེས་ལོག་རྟོག་ཇི་ལྟར་སེལ་ནུས། ཡང་སུམ་ཅུ་བར་མིང་གཞི་རྐྱང་བའི་སྒྲ་གཙོ་བོར་གྱུར་པའི་ཕྲད་བདག་སྒྲ་ཙམ་ལས་མ་གསུངས། ཞེས་པ་བདེན་ན། སུམ་ཅུ་བར་དངོས་སུ་བསྟན་ཅིང་མིང་གཞི་རྐྱང་བའི་སྒྲ་གཙོ་བོར་གྱུར་པའི་ཕྲད་ནི་སྒྲ་དང་། དང་སྒྲ། དེ་སྒྲ། གང་སྒྲ། དགག་སྒྲ་རྣམས་ལ་ཅི་ཟེར། མིང་གཞི་རྐྱང་བའི་སྒྲ་གཙོ་བོར་གྱུར་པའི་ཕྲད་ཅེས་པ་རྗེས་འཇུག་ལ་མི་བལྟོས་པའི་ཕྲད་ཡིན་པ་སྨོས་མ་དགོས་ལ། དེས་ན་བདག་སྒྲ་ཙམ་ལས་མ་གསུངས་ཞེས་པའི་ཙམ་སྒྲ་དེས་མགོ་བོ་རྨོངས་པར་བྱེད་པ་ལས་དགོས་པ་ཅི་བྱུང་ཞེས་འདྲིའོ། །

ཡང་ཀྱི་ཀྱིས་ཀྱང་སྟེ་རྣམས་ནི་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོར་གྱུར་པའི་ཕྱིར་འདིར་ཡང་གསུངས་པ་ཉིད་དོ། །ཞེས་པ་ལ་བརྟག་པར་བྱ་བ་འདི་ཡོད་དེ། ཀྱི་ཀྱིས་ཀྱང་སྟེ་ཞེས་གི་གྱི་འི་གིས་གྱིས་འང་རྣམས་ལས་བཀར་བའི་རྒྱུ་མཚན་སྟོན་རྒྱུ་མེད་པ་དང་། འདིར་ཡང་ཞེས་པའི་ཡང་སྒྲ་ལ་ནུས་པ་ཅི་ཡོད་མི་གསལ་ལོ། །དེ་ཡང་ཞིབ་ཏུ་བཤད་ན་འདི་ལྟར། ཁྱོད་ཀྱིས་བཤད་པའི་ཀྱི་སོགས་བཞི་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོར་གྱུར་པ་ཡིན་ན་ཁྱོད་ཀྱིས་མ་བཤད་པའི་གི་གྱི་འི་གིས་གྱིས་འང་སྟེ་དྲུག་འཇུག་པའི་ཡི་གེ་དང་ལྷན་ཅིག་པའི་སྒྲ་གཙོ་བོ་མ་ཡིན་པའི་ཚུལ་གང་ལ་ཐུག ཏོ་སྒྲ་གཅིག་པུར་མ་ཟད་ལྷག་བཅས་ཀྱི་ཏེ་སོགས་མ་བསྟན་པའི་ཚུལ་ཤུགས་ཕུད་ནས་སྒྲུབ་སྐབས། ཀྱི་ཀྱིས་ཀྱང་སྟེ་རྣམས་འདིར་ཡང་གསུངས། ཞེས་ཡང་སྒྲ་སྦྱར་བ་ལ་མཁས་པའི་གསུང་གི་བཟོ་ལྟ་ཅི་ཡོད་མཐོང་དཀའོ། །

ཡང་། ད་ལྟའི་ཞན་སྤར་གྱི་དཔེ་རྣམས་ལ་ཞུས་དག་ལེགས་པོ་མ་སོང་རྐྱེན་ངེས་པ་མི་སྣང་ཡང་། སི་ཏུ་རང་ཉིད་ནས། རྗེས་འཇུག་བ་ཡིག་གི་རྗེས་སུ་པ་སྡེའི་དང་པོ་མི་འཐོབ་པར་ཤུགས་ཕུད་ནས་སྒྲུབ་པ་ལ་བལྟས་ན་བ་མཐར་པ་སྡེའི་གསུམ་པ་བ་ལ་རྣ་རུ་སྦྱོར་དགོས་པ་ཁྱེད་ཀྱི་རང་ལུགས་ཡིན་པ་ཤིན་ཏུ་གསལ་བས་དེ་ལ་བརྟག་བྱའི་གནས་འདི་ཡོད་དེ། ཨ་མདོའི་ཁ་སྐད་གཞིར་བཞག་པ་ལ། བཀབ་པོ། །ཁབ་པོ། །སྒྲུབ་པོ། །རྔུབ་པོ། །ཞེས་བ་མཐའི་སླར་བསྡུ་ཡོད་ཚད་ལ་པ་སྡེའི་དང་པོའི་ཁ་ཕྱེའི་པོ་སྒྲ་ཐོན་པ་མ་གཏོགས། གསུམ་པ་བོ་ཡིག་གི་སྒྲ་མི་ཐོན་པས་ཡི་གེར་འབྲི་དུས་ཀྱང་དེ་མཚུངས་ཀྱིས་ཁ་ཕྱེའི་པོ་འབྲི་ན་མ་གཏོགས་བོ་མི་འབྲི་བ་བས་བདག་ཅག་ལ་བརྗོད་བདེ་ནི་འདི་ཁོ་ན་ཡིན་ནོ་ཞེས་སྨྲས་ན་དེ་ལ་ལན་ཇི་ལྟར་གནང་། (Hམུ་ཏིག་ཕྲེང་མཛེས་)ཀྱི་རྟགས་འཇུག་སྐབས། (Gའདིར་སྒྲ་མཐུན་ཞེས་པའི་དོན་རྟགས་མཚུངས་ཁོ་ན་ལ་ཕལ་ཆེར་གྱིས་བཞེད་ཀྱང་། རྣམ་དབྱེ་དང་ཕྲད་སོགས་རྟགས་མཚུངས་ཁོ་ནས་འདྲེན་པར་མ་ངེས་ཤིང་། གཙོ་བོར་བརྗོད་བདེ་བའི་སྒྲ་མཐུན་པ་ཤས་ཆེ་བར་སྣང་།) ཞེས་གསུངས་པ་འདི་བདག་ཅག་གི་ཡང་སྙིང་ནོར་བླ་ན་མེད་པ་སྟེ། ལུང་རིགས་ཀྱི་སྒྲུབ་བྱེད་མེད་པར་ཨུ་ཚུགས་རྐྱང་བ་ལ་སྐྱབས་འཚོལ་བ་ནི་མི་འོས་པར་འཁུམས་སོ། །

ཡང་འགྲེལ་བ་འགར། འདི་ནི་སྡུད་པའི་སྒྲ་ཡིན་པའི་ཕྱིར་དོན་གྱི་ལྡོག་པ་སྟོན་བྱེད་དུ་འགྱུར། ཞེས་དང་། དང་པོའི་གཉིས་ཚིག་དང་མང་ཚིག་དག་གིས་ནི་ལྡོག་པ་ཅུང་ཟད་དང་བཅས་པའི་མིང་དོན་གྱི་ངོ་བོ་ཙམ་སྟོན། ཞེས་དང་། བུམ་པས་ཞེས་པས་དེའི་བྱེད་པའི་དོན་སྟོན་པས་ཚིག་དེ་དག་གི་བུམ་པ་རང་གི་ངོ་བོ་ཙམ་མ་ཡིན་པར་དེའི་ལྡོག་པ་སྟོན་པ་ལྟ་བུའོ། །ཞེས་སོགས་ཁྱད་པར་ཞེས་པའི་ཚབ་ཏུ་ལྡོག་པ་དང་དོན་ལྡོག་སོགས་སྦྱར་བ་མང་སྟེ། བསྡུས་གྲྭ་བའི་རིགས་པའི་གམ་ན་ལྡོག་པ་ཞེས་པ་གང་ས་གང་དུ་སྦྱར་ཚེ་རིགས་པའི་མཚོན་ཆས་འཐག་པར་མི་འགྱུར་རམ། དེ་བཞིན་དུ་ཕྱིས་ཀྱི་འགྲེལ་བ་འགར་ཡང་དེའི་ལད་མོ་ཅི་ཐོན་དུ་བྱས་སྣང་ངོ་། །

༢ ལ་དོན།

རྗེས་འཇུག་ཡི་གེ་བཅུ་རྣམས་ལས། །

གང་མིང་མཐའ་ན་བཅུ་པ་གནས། །

དེ་ལ་ཨཱ་ལི་གཉིས་པ་སྦྱར། །

གང་མིང་མཐའ་ན་བརྒྱད་པ་གནས། །

དེ་ལ་གཉིས་པ་ཨུ་ཡང་སྦྱར། །

གང་མིང་མཐའ་ན་གསུམ་པ་གནས། །

དེ་ལ་ཨཱ་ལི་གཉིས་པ་སྦྱར། །

བཞི་བ་དགུ་བ་དངོས་ཀྱང་སྟེ། །

ལས་དང་ཆེད་དང་བརྟེན་གནས་དང་། །

དེ་ཉིད་ཚེ་སྐབས་ལ་སྒྲ་ཡིན། །

ཀ དངོས་ཀྱི་དོན།

རྗེས་འཇུག་གི་ཡི་གེ་བཅུ་ཡོད་པ་རྣམས་ལས། མིང་གང་ཡང་རུང་བའི་མཐའ་མཇུག་ན་བཅུ་པ་ས་ཡིག་གནས་པ་སྟེ་ཡོད་པ་དེ་ལ་ཨཱ་ལི་གཉིས་པ་ཞབས་ཀྱུ་སྦྱར་བས་སུ་ཞེས་པ་དང་། མིང་གང་ཡང་རུང་བའི་མཐའ་ན་བརྒྱད་པ་སྟེ་ར་ཡིག་གནས་པ་དང་། དེར་མ་ཟད་ར་ཡིག་དེ་ལ་ཨཱ་ལི་གཉིས་པ་ཨུ་སྟེ་ཞབས་ཀྱུ་ཡང་སྦྱར་བ་དང་། མིང་གང་ཡང་རུང་བའི་མཐའ་ན་གསུམ་པ་སྟེ་ད་ཡིག་གནས་པ་དེ་ལ་ཨཱ་ལི་གཉིས་པ་ཞབས་ཀྱུ་སྦྱར་བ་དང་། རྗེས་འཇུག་གི་བཞི་བ་ན་དང་དགུ་བ་ལ་ལ་དབྱངས་མ་སྦྱར་དངོས་ཀྱང་བགྲང་བར་བྱ་སྟེ། དངོས་བསྟན་དུ་བྱུང་བའི་སུ་ར་རུ་དུ་ན་ལ་དང་། ཤུགས་ལ་ཐོབ་པའི་ཏུ་སྟེ་བདུན་ནི་རྣམ་དབྱེ་གཉིས་པ་ལས་སུ་བྱ་བ་དང་། བཞི་བ་དགོས་ཆེད་དང་། བདུན་པ་བརྟེན་གནས་གསུམ་དང་། གཞན་དེ་ཉིད་དང་ཚེ་སྐབས་རྣམས་ལ་འཇུག་པར་འགྱུར་ཞིང་། སུ་སོགས་ལ་སྒྲའི་འཇུག་པ་དང་ཕལ་ཆེར་མཐུན་པ་དང་། མཇུག་མཐའི་ཡི་གེ་དབང་གིས་ལ་དོན་གྱི་སྒྲ་ཞེས་མཐའི་གསལ་བྱེད་ཀྱི་སྒོ་ནས་བཏགས་པ་ཡིན་ནོ། །མིང་གང་ཞིག་གམ་མིང་གང་ཡང་རུང་བ་ལ་གང་མིང་ཞེས་གསུངས་པ་ནི་ཚིག་གི་སྡེབ་སྦྱོར་བདེ་བའི་ཆེད་དོ། །ཅོ་ནེ་གྲགས་པ་བཤད་སྒྲུབ་སོགས་ཀྱི་སུམ་འགྲེལ་དུ།

བཞི་བ་དགུ་བ་དངོས་རྐྱང་སྟེ། །

ཞེས་སུ་འགྲེལ་ཏེ་གོ་རྒྱུ་ཆེན་པོ་ཡོད་དོ། །དཔེར་བརྗོད་ནི་རིམ་བཞིན། གཡས་སུ་རྒྱུགས། ཡོན་ཏན་ལ་འབད། མདུན་ན་འདུག བརྟན་པར་བྱས། སྔ་དྲོ་རུ་སླེབས། ཞེས་པ་ལྟ་བུས་རིགས་བསྒྲེའོ། །

ཁ། མཐའ་དཔྱད་པ།

༡ གཞན་གྱི་ལུགས་ལ་དོགས་པ་སློང་བ།

ལ་དོན་གྱི་དཔེར་བརྗོད་སྐབས་མཁས་པ་སོ་སོའི་བཞེད་པ་མི་འདྲ་བ་མང་དུ་མཆིས་པ་རྣམས་རང་རང་གི་གཞུང་ལ་བལྟས་ནས་ངེས་པར་བྱ་བ་ལས་མཐའ་དག་པ་འདིར་བརྗོད་དུ་མི་ལང་ལ། སི་ཏུས་བཀོད་པའི་དཔེར་བརྗོད་རྣམས་སུ་དོགས་པ་འགའ་མཆིས་པ་འདི་ལྟར། མུ་ཏིག་ཕྲེང་མཛེས་སུ་སྔ་ཕྱིར་རང་གིས་བཀོད་པ་དང་གཞན་གྱིས་བཀོད་པ་འཐད་པའི་དཔེར་བརྗོད་ལ་རྣམ་དབྱེ་གཉིས་པའི་དཔེར་བརྗོད་བཅོ་བརྒྱད། རྣམ་དབྱེ་བཞི་བའི་དཔེར་བརྗོད་བཅུ་བདུན། རྣམ་དབྱེ་བདུན་པའི་དཔེར་བརྗོད་ཉེར་དྲུག དེ་ཉིད་ཀྱི་དཔེར་བརྗོད་བཅུ་དགུ་བཀོད་པ་ལས། ཀུན་ལ་དགའ་གཉིས་པར་བཞག་པ་འཐད་པ་དང་། བདུད་རྩི་ལ་མོས་བཞི་བར་བཞག་འདུག་སྟེ་དེ་གཉིས་མི་འདྲ་བའི་ཁྱད་པར་ཅི། བདུད་རྩིའི་དོན་དུ་མོས་ཞེས་བཙན་སྦྱོར་ཇི་ལྟར་བྱས་ཀྱང་སྣ་འཐེན་ནས་ཁ་ནང་དུ་སླེབ་དཀའོ། །དེ་བཞིན་དུ་བདུད་རྩིར་བསྒྱུར་གཉིས་པ་དང་། བདུད་རྩི་རུ་བསྒྲུབ་བཞི་བ་ཡིན་དོན་ཅི།

ཀུན་ལ་དགའ་གཉིས་པ་དང་། སྡིག་པ་ལ་འཇིགས་བདུན་པ་ཡིན་དོན་ཅི། ཀུན་ལ་དགའ་གཉིས་པ་དང་། སེངྒེ་ལ་སྐྲག་བདུན་པ་ཡིན་དོན་ཅི། ཀུན་ལ་དགའ་གཉིས་པ་དང་། དམན་པར་བརྩེ་བཞི་བ་ཡིན་དོན་ཅི། དེ་རུ་སྐྱིད་གཉིས་པར་བཞག་པ་འཐད་པ་དང་། ས་ལ་ཉལ་བདུན་པ་ཡིན་དོན་ཅི།རྡོ་བར་གཟུགས་བརྙན་བྱེད་གཉིས་པ་དང་། བུམ་པར་ཆུ་བླུགས་བདུན་པ་ཡིན་དོན་ཅི། རྒྱབ་ཏུ་ཕྱོགས་གཉིས་པ་དང་། ཁུང་དུ་འཛུལ་བདུན་པ་ཡིན་དོན་ཅི། རྒྱ་གར་དུ་འགྲོ་གཉིས་པ་དང་། ཆུ་ལ་ཞུགས་བདུན་པ་ཡིན་དོན་ཅི། རྡོ་བར་གཟུགས་བརྙན་བྱེད་གཉིས་པ་དང་། ལྕགས་ལ་གསེར་འབྱུག་བདུན་པ་ཡིན་དོན་ཅི། ཞིང་ལ་ཆུ་འདྲེན་གཉིས་པ་དང་། གཡུལ་དུ་གོ་བགོས་བདུན་པ་ཡིན་དོན་ཅི། མཐའ་རུ་འཁྱོལ་གཉིས་པ་དང་། མཚོན་ཁར་བསད་བདུན་པ་ཡིན་དོན་ཅི། མདུན་ན་རྒྱུ་གཉིས་པ་དང་། ཆུ་ལ་ཞུགས་བདུན་པ་ཡིན་དོན་ཅི། ཚོགས་ལ་ནོར་འགྱེད་བཞི་བ་དང་། གཡུལ་དུ་གོ་བགོས་བདུན་པ་ཡིན་དོན་ཅི། སྒྲ་མདོར། རྣམ་དབྱེ་བདུན་པའི་འཇུག་ཡུལ་ལ་དབྱེ་བ་དྲུག་ཡོད་པའི་ལྔ་བ་ལུགས་སྲོལ་ཅན་གྱི་དཔེར་བརྗོད་ལ། དཔའ་བོས་གཡུལ་དུ་གོ་ཆ་གྱོན་པར་བྱེད། ཅེས་པ་བོད་ཀྱི་རྣམ་དབྱེ་བདུན་པ་ལ་ཇི་མ་ཇི་བཞིན་དུ་འགྲིག་དཀའོ་སྙམ་མོ། །

ཡང་སི་ཏུས་དེ་ཉིད་ཀྱི་དཔེར་བརྗོད་ལ། མཆོག་གསུམ་ལ་སྐྱབས་སུ་ཤེས། ཞེས་པ་འདི་བཀོད་ནས་འགྲེལ་རྒྱག་དུས་མཆོག་གསུམ་ལས་ཀྱི་རྣམ་དབྱེ་འཇུག་ཡུལ་གཙོ་བོ་དང་། སྐྱབས་ནི་ལས་ཀྱི་རྣམ་དབྱེ་འཇུག་ཡུལ་ཕལ་བ་ཡིན་ཞེས་བཤད་ནས་ལ་སྒྲ་རྣམ་དབྱེ་གཉིས་པ་དངོས་དང་། སུ་སྒྲ་དེ་ཉིད་ཡིན་ཞེས་བཙན་སྦྱོར་ཅི་ཙམ་བྱས་ན་ཡང་། མཐར་གཏུགས་ན་དཔེར་བརྗོད་དེའི་ལ་དང་སུ་གཉིས་ཀ་དེ་ཉིད་ཀྱི་དཔེར་བརྗོད་དུ་རང་ཤུགས་ཀྱིས་སོང་བ་ལ་བསྙོན་དུ་མེད་དོ། །དེ་ལྟར་ན། འོག་དེ་མ་ཐག་ལ་དང་ན་གཉིས་དེ་ཉིད་ལ་ནམ་ཡང་མི་འཇུག་ཅེས་པའི་དམ་བཅའ་རྡོ་རྗེའི་བྲག་རི་དེ་ཡང་རང་ཞིག་ཏུ་སོང་འདུག་གོ །

ཡང་(Hསི་ཏུ)ས། (Gའཕགས་ཡུལ་བའི་བརྡ་སྤྲོད་པ་དག་གིས་ལས་ཀྱི་དོན་གཙོ་བོ་མ་ཡིན་པའམ་ཕལ་བ་ཞེས་ཟེར་རོ།) །ཞེས་དེ་ཉིད་ནི་རྣམ་དབྱེ་གཉིས་པ་ཕལ་བར་བཤད་པ་དང་། དེ་ཉིད་རྣམ་དབྱེ་གཉིས་པའི་ཁོངས་གཏོགས་དང་། ཚེ་སྐབས་རྣམ་དབྱེ་བདུན་པའི་ཁོངས་གཏོགས་ཡིན་ཞེས་བཤད་པ་རྣམས་ལ་ཡང་དཔྱད་པར་བྱ་བ་འདི་ཡོད་དེ། རྩ་བར་ལ་དོན་གྱི་འཇུག་ཡུལ་ལྔ་ཡོད་པར་གསུངས་པ་ལས། གཅིག་གཅིག་གི་ཁོངས་སུ་བསྡུ་རྒྱུ་དང་། ལེགས་སྦྱར་དང་འདྲ་བར་གཙོ་བོར་དང་ཕལ་བ་ཡིན་པར་དངོས་ཤུགས་གང་དུ་ཡང་མ་གསུངས་པས་དོན་ཇེ་དཀའ་རུ་བཏང་བ་ལ་དགོས་པ་མེད་དོ། །

ཁྱད་པར་དུ་ཚེ་སྐབས་རྣམ་དབྱེ་བདུན་པའི་ཁོངས་སུ་བསྡུ་ཞེས་པ་ནི་བཞད་གད་ཀྱི་གནས་ཏེ། ཁོངས་སུ་བསྡུ་ཞེས་པའི་གོ་དོན་ནི་ཁོངས་སུ་བསྡུ་རྒྱུ་དང་གང་དུ་བསྡུ་སའི་ཁོངས་གཉིས་གང་ས་གང་གི་སྒོ་ནས་ཧ་ལམ་ཕྱོགས་འདྲ་བ་ཞིག་ཡིན་ན་ཐ་སྙད་དེ་སྦྱོར་རིགས་ཀྱི། གནས་གཞི་དང་ཚེ་སྐབས་གཉིས་ཁོངས་གཅིག་ཏུ་བསྡུ་ཞེ་ན་ནི་གཟུགས་ཀྱི་ཁོངས་སུ་ལྡན་མིན་འདུ་བྱེད་བསྡུ་ཞེས་པར་འགྱུར་བའི་ཕྱིར་རོ། །ད་དུང་ཨུ་ཚུགས་མི་གཏོང་ན། གཟུགས་དང་ལྡན་མིན་འདུ་བྱེད་གཉིས་ཀྱི་གཞི་མཐུན་ཡོད་པར་ཐལ་ལོ། །

གཞན་ཡང་། སི་ཏུའི་ལ་དོན་གྱི་ཐད་དུ། སྐྱབས་དང་ཤེས་པ་གཉིས་སྤྱིར་ཐ་དད་ཡིན་ཡང་། ཞེས་དང་། ཤེས་པ་ཉིད་སྐྱབས་ཡིན་ནོ་སྙམ་པའི་ངོ་བོར་སྐྱེས། ཞེས་དང་། སྐྱབས་དང་ཤེས་པ་བསྡོམས་པའི་ཚིག་ནུས་ཀྱིས་ཡུལ་ཅན་གྱི་ངོ་བོ་གཅིག་ཏུ་སྟོན་པ་ཡིན་ནོ། །ཞེས་པའི་ལུང་ཚན་གསུམ་གྱི་ངོ་གདོང་ལ་དཔགས་ན། སྐྱབས་དང་ཤེས་པ་གཉིས་གཅིག་ཏུ་འགྱུར་བའི་སྐབས་ཤིག་ཡོད་པ་དང་། ཤེས་པ་དང་སྐྱབས་གཉིས་ངོ་བོ་ཐ་མི་དད་དུ་བསྒོམ་དགོས་པ་དང་། སྐྱབས་དང་ཤེས་པ་གཉིས་ཀ་ཡུལ་ཅན་དུ་ཁས་ལེན་དགོས་པར་བཤད་པ་འདི་དག་གཞན་ཕར་ཟད་བསྡུས་ཆུང་ལ་བསླབས་པ་དག་གི་ཡང་རྣ་བར་ཅུང་ཟད་གཟན་ནོ། །

གསེར་ཏོག་འགྲེལ་བར། དེ་ཉིད་ཀྱི་དོན་བཤད་སྐབས་ཆོས་དེའི་རང་བཞིན་ནམ་དེ་ཁོ་ན་ཉིད་ཀྱི་ཚུལ་སྒྲོ་སྐུར་མེད་པར་བརྗོད་པ་ཞིག་ལ་ངོས་འཛིན་ཅིང་། ལས་དང་བྱ་བ་སོ་སོར་འབྱེད་ཀྱང་དེའི་རང་བཞིན་ནམ་གཤིས་ལུགས་སུ་གྲུབ་པ་ཐ་མི་དད་པ་ཞིག་སྟོན་དགོས་པར་འདོད་པ་ནི་ཧ་ཅང་གུ་དོག་པའི་ལམ་དུ་ཞུགས་སོ། །

ལ་དོན་གྱི་རྣམ་བཞག་འགར། རབ་ཏུ། ཤིན་ཏུ། རྣམ་པར། ངེས་པར་སོགས་དེ་ཉིད་དུ་མི་འདོད་ཟེར་བ་ལ། ཚིག་གི་མགོ་རྔ་མི་ཚང་བ་དེ་ཙམ་དེ་ཉིད་མ་ཡིན་པ་བདེན་ཡང་། རབ་ཏུ་གྲུབ། ཤིན་ཏུ་མཛེས། རྣམ་པར་གྱུར། ངེས་པར་ཟབ། ཅེས་སྦྱར་ན་ཡང་དེ་ཉིད་དུ་མི་འདོད་ཟེར་ན་ནི་རབ་ཏུ་སྟོན་སོགས་ལ་དོན་གྱི་གང་ཡིན་པ་སབ་སིབ་ཏུ་མ་གྱུར་པའི་ལན་སྨོས་ཤིག རབ་ཏུ་གྲུབ་དང་། ལེགས་པར་གྲུབ་ཅེས་པས་གྲུབ་པའི་ཚུལ་ལམ་ཐབས་ཙམ་བསྟན་པ་ལས་དེ་ཉིད་མིན་ཟེར་ན་ནི་ལེགས་པའི་ལམ་ལས་རིང་དུ་འཕྱན་པར་གྱུར་ཏོ། །

སྤྱིར་མཆོག་གསུམ་སྐྱབས་སུ་ཤེས་ཟེར་ན་མ་གཏོགས་མཆོག་གསུམ་ལ་ཞེས་ལ་སྒྲ་སྦྱར་བ་ལ་དགོས་པ་མེད་པར་མ་ཟད་བརྗོད་པ་ཡང་མི་བདེ་སྟེ། དཔེར་ན། དོན་གྲུབ་དབང་རྒྱལ་ཕ་རུ་ཤེས། ཡིད་བཞིན་མཚོ་རྒྱལ་མ་རུ་ཤེས། ཞེས་སྦྱར་ན་བརྗོད་བདེ་བ་ཡིན་གྱི། དོན་གྲུབ་དབང་རྒྱལ་ལ་ཕ་རུ་ཤེས། ཡིད་བཞིན་མཚོ་རྒྱལ་ལ་མ་རུ་ཤེས། ཞེས་སྦྱར་ན་བརྗོད་མི་བདེ་བ་བཞིན་ནོ། །

གཞུང་ལུགས་སྤྱིའི་འགྲེལ་ཚུལ་ལྟར་ན། ཤེས་སོ། །ཞེས་དྲང་ངོ་། །གང་ཤེས་ན་སྐྱབས་སུ་ཤེས་སོ། །སུ་སྐྱབས་སུ་ཤེས་ཤེ་ན། མཆོག་གསུམ་སྐྱབས་སུ་ཤེས་སོ། །ཞེས་འགྲེལ་དགོས་པས། མཆོག་གསུམ་ལ་ཞེས་པའི་ལ་སྒྲ་དེ་དགོས་པ་ཅི་བྱུང་བརྟག་པའི་གནས་སོ། །

སི་ཏུས། བདུན་པའི་དཔེར་བརྗོད་དུ། ལྕགས་ལ་གསེར་འབྱུག་ཅེས་བཀོད་པ་ལ་ཁམས་པ་ཆོས་གྲུབ་སེངྒེའི་བློ་ལ་མ་བདེ་ནས་བླ་མ་གངས་དཀར་ཚང་ལ་དྲི་བ་བྱེད་དོན་ལ་བལྟས་ན། ཁམས་ཕྱོགས་ན་ཡང་མི་འདོད་མཁན་ཡོད་པ་གསལ། གངས་དཀར་གྱིས་འབྱུག་པའི་བྱ་བ་རྟེན་ལྕགས་ཡིན་པའི་རྒྱུ་མཚན་གྱིས་བདུན་པ་ཞེས་ལན་བཏབ་པ་ནི། མཁས་པས་བཤད་ན་ཅི་ཡང་བདེན། ཞེས་པའི་སྣང་ཚུལ་ཁོ་ན་སྟེ། དེ་ལྟར་ན་སི་ཏུས་གཉིས་པར་བཞག་པའི་དཔེར་བརྗོད་ཀྱི་རྡོ་བར་གཟུགས་བརྙན་བྱེད། ཅེས་པ་ལ་ཡང་གཟུགས་བརྙན་བྱེད་པའི་རྟེན་རྡོ་ཡིན་པའི་རྒྱུ་མཚན་གྱིས་བདུན་པ་ཡིན་ཞེས་སྨྲས་ན་རྣམ་པ་ཀུན་ཏུ་མཚུངས་སོ། །

ཡང་སི་ཏུས་དེ་ཉིད་དུ་བཞག་པའི་སྒྲོལ་མ་ཚེའི་ལྷ་རུ་བསྟེན་ཞེས་པ་ཀརྨ་སྨོན་ལམ་འོད་ཟེར་གྱི་སུམ་འགྲེལ་དུ། དེ་བཞི་བ་དགོས་ཆེད་དུ་འགྲོ་བ་འདྲ། ཞེས་བཤད་པ་ཡང་དོན་དང་ལྡན་པའི་གཏམ་མོ། །

ཡང་སི་ཏུའི་རྟགས་འཇུག་གི་རྣམ་དབྱེ་ནང་གསེས་འཇུག་ཚུལ་གྱི་འཕྲོས་དོན་སྐབས། བུམ་པར་ཆུ་བླུགས། ཞེས་པ་རྣམ་དབྱེ་གཉིས་པ་དང་བདུན་པ་གཉིས་ཀ་ཡིན་པའི་ཁུལ་དུ་བཤད་པའང་བློ་ངོར་འབྱོར་དཀའོ། །དེ་བཞིན་དུ་གསེར་ཏོག་འགྲེལ་བར་ཡང་། དཔེར་བརྗོད་གཅིག་ལ་ཚིག་ཟུར་གྱིས་དོན་ལྔར་འགྱུར་ཏེ། ཞེས་རྣམ་ཐར་དུ་འཁྲུངས་རབས་བརྗོད། ཅེས་པ་རྣམ་དབྱེ་གཉིས་པ་དང་བཞི་བ་གཉིས་ཀར་བཞག་པ་ཡང་། སྒྲ་ནི་བརྗོད་འདོད་རྗེས་འབྲང་ལ་དགོངས་པ་ཡིན་ན་ཡང་སྐབས་འདིར་རབ་རིབ་སབ་སིབ་ཀྱི་དཔེར་བརྗོད་བཀོད་པས་བློ་ལྡན་ལ་བློ་སྐྱེད་ཐོན་དཀའོ་སྙམ་མོ། །

ཡང་སི་ཏུས་ཚེ་སྐབས་ཀྱི་དཔེར་བརྗོད་བཀོད་པའི་ནང་དུ། ཚེས་གཉིས་སུ་ཉི་མ་ཟློག འཆར་ཁ་རུ་དུས་གདབ། ཅེས་པ་གཉིས་ལ་དཔྱད་པར་བྱ་བ་འདི་ཡོད་དེ། དབྱར་དགུན་གྱི་ཉི་ལྡོག་གཉིས་ནི་རིམ་བཞིན་ཧོར་ཟླ་ལྔ་བ་དང་བཅུ་གཅིག་པའི་སྒང་ཡིན་ལ། སྒང་ནི་སྤྱིར་བཏང་ཟླ་བ་དེའི་མར་ངོ་ལ་འཆར་བ་ཤུགས་ཆེ་བས་ཚེས་གཉིས་ལ་ཉི་མ་ལྡོག་ཅེས་པ་འདི་སྐར་རྩིས་པ་རྣམས་ཀྱི་བློ་ངོར་བདེ་འབོལ་ལེ་བ་ཞིག་ཏུ་མི་སྣང་ཞིང་ལྡོག་ལ་ཟ་ཟློག་བྱས་པ་ནི་དྲུང་ཡིག་པའི་སྐྱོན་དུ་མངོན། ཨ་ལ་ཤས། ཚེས་གསུམ་དུ་ཉི་མ་ལྡོག ཅེས་བྲིས་པ་ཡང་དེ་དང་འདྲའོ། །འཆར་ཁ་རུ་དུས་གདབ་ཅེས་པ། སྙན་ངག་མེ་ལོང་གི་འགྲེལ་བ་རྣམས་སུ་དུས་བཏབ་སྟེ་མ་ཚོགས་པ་ཞེས་པའི་ལད་མོ་མཛད་པ་གཞིར་བྱས་ལ། འདོད་པའི་དུས་གདབ་ཀྱི་དུས་ཚོད་ཉི་མ་འཆར་ཁའི་དུས་སུ་མི་འཚམ་པ་ནི་བླུན་པོ་གནག་རྫིས་ཀྱང་ཤེས་པས་འདི་དག་ནི་པཎྚི་ཏས་ཐུགས་མཉམ་མ་བཞག་པའི་སྐྱོན་དུ་ཤོར་བ་གོ་མ་ཆག

༢ རང་བློར་འཚམས་པའི་རང་ལུགས་གཞག་པ།

ལས་དང་དགོས་ཆེད་ལ་དུས་གསུམ་གའི་དཔེར་བརྗོད་ཡོད་དགོས་པ། སི་ཏུ་ལྟར་ན། རྣམ་དབྱེ་གཉིས་པར། ཕ་རོལ་ཏུ་ཕྱིན (འདས་པ༽ རྡོ་བར་གཟུགས་བརྙན་བྱེད (ད་ལྟ་བ༽ ། རྒྱ་གར་དུ་འགྲོ (མ་འོངས་པ༽ ། རྣམ་དབྱེ་བཞི་བར། གསོད་པའི་ཕྱིར་དུ་མཚོན་བསྣུན (འདས་པ༽ ། ཞིང་ལ་ཆུ་འདྲེན (ད་ལྟ་བ༽ །ནོར་འཚོང་དུ་འགྲོ (མ་འོངས་པ༽ །ཞེས་པ་ལྟ་བུའོ། །

དེས་ན་ལས་སུ་བྱ་བའི་ངོ་བོ་བཤད་སྐབས། སི་ཏུ་དང་། སི་ཏུའི་ཞལ་ལུང་རྣམས་སུ་བྱེད་པ་པོས་བྱ་བ་གང་ལ་བྱེད་པའི་ལས་ཀྱི་དོན་ཅན། ཞེས་འདས་པ་དང་མ་འོངས་པ་མ་བཤད་པར་ད་ལྟ་བ་ཁོ་ན་ལ་སྦྱར་བ་ནི་མཚོན་བྱེད་ཡིན་པར་ཤེས་དགོས།

དེ་བཞིན་དུ་ཨ་ལ་ཤས། བྱེད་པ་པོས་ལས་བྱེད་བཞིན་པ། ཞེས་དང་། མི་ཕམ་ཟླ་བས། བྱ་བ་ཉིད་བྱས་པ་དང་བྱེད་པ་ཅི་རིགས། ཞེས་དང་། (Hམཁས་དབང་གསུང་རབ་རྒྱ་མཚོ)ས།

(Gབྱ་བའི་ཡུལ་ཞིག་གཞིར་བཟུང་ནས། །

དེ་ལ་བྱ་བ་བྱས་པ་རུ། །

གཙོ་བོར་སྟོན་པ་)ཞེས་དང་། བདག་གིས་སྔོན་ཆད་བྲིས་པ་ཞིག་ཏུ། བྱ་བའི་གཞི་གང་ཡང་རུང་བ་ལ་བྱ་བ་ཅི་ཞིག་བྱེད་པའམ་བྱས་པ་གསལ་བར་སྟོན་པའི་ཚིག་ཅེས་པ་རྣམས་ནི་རྣམ་དབྱེ་གཉིས་པའི་ངོ་བོ་ངོས་འཛིན་སྤྱད་ཡིན་པས་མཚོན་བྱེད་ཙམ་ཡིན་གྱི། མཚན་ཉིད་ཀྱི་ཚུལ་དུ་འཇོག་ན་ད་དུང་དེ་ཙམ་གྱིས་མི་ཆོག་གོ །ཨ་ལ་ཤའི་བཞེད་པའང་དུས་ད་ལྟ་བ་ཁོ་ན་མ་ཡིན་ཏེ། དེའི་སུམ་འགྲེལ་དུ། འགྲོ་འོང་སོང་བསྡད་ཟོས་འཐུང་གཟུང་འཆིང་ལྟ་བུ་བྱེད་པ་པོས་ལས་བྱེད་བཞིན་པ་སྟོན། ཞེས་པའི་ནང་གི་འགྲོ་འོང་སོང་བསྡད་ཟོས་རྣམས་ད་ལྟ་བ་ཁོ་ནར་ག་ལ་འཇུག

ཚ་སྤྲུལ་གྱིས། གཉིས་པ་ལས་སུ་བྱ་བ་ཞེས་པ་དེ་དུས་མ་འོངས་པ་དང་། བྱ་ལས་དང་འབྲེལ་བ་ཞིག་དགོས་ཟེར་ནས་དཔེར་བརྗོད་དུ། རང་ཤག་ཏུ་ལོག ཤོད་དུ་བབས། སོགས་འདས་པ་སྟོན་པའི་དཔེར་བརྗོད་མང་བོ་བཞག དེས་གཙོ་བོར་མ་འོངས་པ་དགོས་ཞེས་པ་ནི། རྟགས་འཇུག་སྐབས་ཀྱི་བྱ་བའི་ལས་མ་འོངས་པ་དང་། བྱེད་པའི་ལས་ད་ལྟ་བ། ཞེས་པ་གཉིས་བསྲེས་པའི་སྐྱོན་ནོ། །དེས་ན་རྣམ་དབྱེ་སྐབས་ཀྱི་བྱ་བའི་ཡུལ་དང་ལས་སམ་བྱ་བ་ནི་རྟགས་འཇུག་སྐབས་ཀྱི་བྱ་བྱེད་ལས་གསུམ་དང་བསྲེ་མི་རུང་ངོ་། །

མཁས་པ་གཞན་གྱི་ལེགས་ཆ་ལེན་པའི་ཕྱོགས་ནས་བཤད་ན། ཨ་ལ་ཤས། གཉིས་པར་ཁྱིམ་དུ་འཛུལ། ཁོག་ཏུ་ཞུགས། ཞེས་དང་། རྭ་རྒྱས། སྣོད་དུ་བཅུག ཅེས་པ་དང་། སི་ཏུས། བདུན་པར། ལྕགས་ལ་གསེར་འབྱུག ཆུ་ལ་ཞུགས། ཁུང་དུ་འཛུལ། གཡུལ་དུ་བསད། ཟེར་བ་རྣམས་ལས་ཨ་ལ་ཤ་དང་རྭ་རྒྱ་ལྟར་བྱས་ན་བཟང་སྟེ། སི་ཏུའི། ལྕགས་ལ་གསེར་འབྱུག (བདུན་པ༽ དང་། རྡོ་བར་གཟུགས་བརྙན་བྱེད (གཉིས་པ༽ གཉིས་འདྲ། ཆུ་ལ་ཞུགས (བདུན་པ༽ དང་། ཕ་རོལ་ཏུ་ཕྱིན (གཉིས་པ༽ གཉིས་འདྲ། ཁུང་དུ་འཛུལ (བདུན་པ༽ དང་། མདུན་དུ་རྒྱུ (གཉིས་པ༽ གཉིས་འདྲ། གཡུལ་དུ་གོ་བགོས (བདུན་པ༽ དང་། ཤིང་གཅོད་དུ་སྟ་རེ་དགོས (བཞི་བ༽ གཉིས་འདྲ། གཡུལ་དུ་བསད (བདུན་པ༽ དང་། རྒྱབ་ཏུ་ཕྱོགས (གཉིས་པ༽ གཉིས་འདྲ་སྙམ།

མི་ཕམ་ཟླ་བས། ནམ་མཁའ་ཀུན་ལ་ཁྱབ། ཅེས་པ་དེ་ཉིད་དུ་བཞག་པ་དང་། སི་ཏུས། ཀུན་ལ་དགའ། ཞེས་པ་ལས་སུ་བྱ་བ་དངོས་སུ་བཞག་པ་གཉིས་ལས་གང་ཁས་བླང་བར་བྱ་ཞེ་ན། བདག་གི་བསམ་ཚོད་ལྟར་ན། ཚིག་རྒྱན་གྱི་མི་ཟད་པ་གང་དང་གང་གི་མཐར་སུ་སོགས་ལ་དོན་སྦྱར་ན་དེ་ཉིད་དུ་འགྲོ་སྟེ། དཔེར་ན། ཡོངས་སུ་གསལ། ཉེ་བར་ཤར། རབ་ཏུ་དཀར། མཆོག་ཏུ་མཛེས། ཀུནད་ཏུ་བྲིས། ཞེས་སོགས་ཀྱི་ལས་དང་བྱ་བ་ཐ་མི་དད་པ་ཡིན་པའི་ཕྱིར་རོ། །ན་ལ་གཉིས་ལ་དེ་ལྟར་སྦྱར་ན་དེ་ཉིད་དུ་མི་འགྲོ་སྟེ། དཔེར་ན། ཡོངས་ལ་གསལ། ཡོངས་ལ་ཁྱབ། ཀུན་ལ་གྲགས། ཀུན་ལ་ཁྱབ། ཅེས་བརྗོད་པའི་སྐབས་སུ། ཡོངས་དང་ཀུན་ཞེས་པ་དེ་གང་ཡིན་ས་ཞེས་པ་དང་། ག་ས་ག་ལ་ཞེས་པའི་དོན་དུ་འགྲོ་བ་དང་། ལས་དང་བྱ་བ་ཐ་དད་དུ་གྱུར་པས་དེ་ཉིད་དུ་མི་འགྲོ་སྙམ་མོ། །མི་ཟད་པ་ཞེས་པ་ནི་སྒྲ་མདོའི་ཐ་སྙད་ཅིག་ཡིན་པས་ཚིག་རྒྱན་ཡོད་ཚད་ལ་སྦྱོར་འོས་པ་ཡིན་པས་ན་མི་ཟད་པ་ཞེས་བརྗོད་དོ། །

ཡང་སི་ཏུས། བདུན་པར། གདན་ལ་འདུག ས་ལ་ཉལ། ཞེས་དང་། པྲ་སྟིས་གཉིས་པར། གཡས་སུ་ཉལ། ཕྱི་རོལ་ཏུ་བསྡད། ཅེས་དང་། ཨ་ལ་ཤས། གཉིས་པར་གནས་ཁང་དུ་ཉལ། གཡས་ན་སྡོད། ཅེས་དང་། གཙོས་གསེར་ཁྲིས། གཉིས་པར། གཡས་ལ་བདེ་བར་ཉལ། ཞེས་དང་། གསེར་ཏོག་གིས། གཉིས་པར། མལ་ན་ཉལ། ཁྲི་ལ་བཞུགས། ཞེས་པ་རྣམས་ལས་ཉལ་གཉིས་པ་དང་། བསྡད་འདུག་བཞུགས་རྣམས་བདུན་པར་བྱས་ན་བདེའོ། །

ཡང་། ལ་དོན་གྱི་མཐར་གསལ་ཞེས་པའི་སྒྲ་ཡོད་ཚད་ལས་སུ་བྱ་བ་དངོས་སུ་མི་འགྲོ་སྟེ། ཆོས་ཉིད་དུ་གསལ། ཡིན་པར་གསལ། ཞེས་པའི་གསལ་ནི་མངོན་པའམ་ལྷང་ལ་བུད་པའི་དོན་ཡིན་པས་དེ་ཉིད་ཡིན། དེ་ཉིད་ཀྱི་དཔེར་བརྗོད་དུ། དེ་ག་རང་ན་འདུག་ཅེས་པ་སི་ཏུ་དང་གཙོས་གསེར་ཁྲིས་བཀག་ཀྱང་དེ་ལྟར་དུ་དོན་ལ་གནས་ཞེས་པ་དང་འདྲ་བས་དེ་ཉིད་ལས་མ་འདས། གསེར་ཏོག་གིས་གཉིས་པར། ཁྲི་ལ་བཞུགས། ཞེས་དང་། བདུན་པར། དབུས་སུ་བླ་མ་བཞུགས། ཞེས་པ་གཉིས་ལ་ཁྱད་པར་ཅི་ཡང་མེད་པས་གཉིས་ཀའང་བདུན་པ་ཡིན། སྤྱིར་གསེར་ཏོག་ཚང་གི་དཔེར་བརྗོད་དུ། གདམས་ངག་སྟོནད་ཏུ་བསྐུལ། ཆོས་བསྒྱུརད་ཏུ་གདའ། རྗོད་ངག་ཏུ་སྔགས་ཟློ། ཞེས་པ་རྣམས་ཚིག་སྦྱོར་དེ་ཙམ་མི་བདེ་བར་སྣང་སྟེ། འདི་འདྲ་གོང་འོག་ཀུན་ཏུ་མང་ངོ་། །

རྣམ་དབྱེ་གཉིས་པ། བཞི་བ། བདུན་པ་གསུམ་དང་། དེ་ཉིད་དེ་བཞིའི་ཁྱད་པར་རང་བློར་འཚམ་པ་ཞིག་གསལ་བར་བཤད་ན་འདི་ལྟར། (Nརྣམ་དབྱེ་གཉིས་པ་)ལ་(N*གཞི་གང་ཡང་རུང་བ་ཞིག་ཏུ་བྱ་བ་ཞིག་བྱེད་པར་སྟོན་པའི་ལས་ཚིག་ཡོད་པ་ཙམ་)གྱིས་ཆོག་སྟེ། (N**ནགས་སུ་ཤིང་སྡོང་བཅད། ཆུ་ལ་ཟམ་པ་བཙུགས།) ཞེས་པ་ལྟ་བུའི་སྐབས་སུ། གཞིའམ་ཡུལ་ནི་ནགས་དང་ཆུ། ལས་དང་བྱ་བ་སོ་སོར་བཀར་བའི་དབང་དུ་བཏང་ན་ཤིང་སྡོང་དང་ཟམ་པ་ནི་ལས། བཅད་པ་དང་བཙུགས་པ་ནི་ཁ་སྐད་ལ་ཡང་། ཁྱོད་ལ་ལས་སུ་བྱ་བ་ཅི་ཡོད་དྲིས་པ་ན། གཞན་ཅང་མེད། འོན་ཀྱང་དེ་རིང་བྲིས་པའི་དཔེར་བརྗོད་ལ་ཞུས་དག་ཅིག་གཏོང་དགོས་ཞེས་ལན་བཏབ་པ་ལ་ལྟོས་དང་། ཞུས་དག་གཏོང་བ་དེ་ཉིད་ལས་སུ་བྱ་བ་ཡིན་པར་བསྟན་པས་ན་དེ་གཉིས་སོ་སོར་མ་ཕྱེ་བ་ཉིད་བློ་ངོར་བདེའོ། །

(Nརྣམ་དབྱེ་བཞི་བ་)ལ་(N*གཞི་གང་ཡང་རུང་བ་ཞིག་ལ་བྱ་བ་ཞིག་བྱེད་པ་ཙམ་སྟོན་པས་མི་ཆོག་པར་དེ་ལས་འདས་ཏེ། དེའི་ཆེད་དུའམ་དེའི་དོན་དུ་ཞེས་གཞི་དེ་ལ་ཕན་འདོགས་པའི་ཚིག་གི་ནུས་པ་ཞིག་དངོས་ཤུགས་ཅི་རིགས་ལ་ཐོན་དགོས།) དཔེར་ན། (N**གོས་སུ་ཉོས་ཀྱང་ཤ་རུ་བཙོངས། ཞེས་པ་དང་། ཞིང་ལ་ཆུ་འདྲེན། ཐུག་པ་ལ་ཚྭ་ཀི་འདེབས།) ཞེས་པ་ལྟ་བུའི་སྐབས་སུ་གོས་བཟོ་བའི་དོན་དུ་ཉོས་ན་ཡང་ལུག་ཤ་ཚོན་པོ་ཞིག་མཐོང་བ་ན་གོས་གོན་པ་ལས་ཤ་ཟ་བ་གལ་ཆེར་བལྟས་ནས་ཤའི་དོན་དུ་བརྗེས་པར་སྟོན་པ་དང་། ཞིང་གི་ལོ་ཏོག་རྒྱས་པའི་དོན་དུ། ཞེས་པ་དང་། ཐུག་པ་ལ་བྲོ་བ་ཕུད་པའི་ཆེད་དུ། ཞེས་ཆེད་དུའམ་ཕྱིར་དུའི་དོན་ཚིག་དངོས་ལ་མེད་ཀྱང་ཚིག་གི་ཤུགས་ལ་ཐོན་ཡོད་པ་འདི་འདྲ་ཞིག་ཡིན་དགོས། དེའི་ཕྱིར་ནགས་སུ་ཤིང་བཅད་ཅེས་པས་གཞི་དེར་བྱ་བ་བྱས་པ་ཙམ་ལས་གང་གི་ཆེད་དུ་བཅད་པ་ཚིག་ཤུགས་ལ་གཏན་ནས་ཐོན་མེད་པར་མ་ཟད་ཤིང་བཅད་པས་ནགས་ལ་ཕན་ཐོགས་རྒྱུ་ཅི་ཡང་མེད་དོ། །དེ་ཤེས་པའི་རྗེས་སུ་ཟམ་པ་རུ་ཤིང་བཅད་དང་། ནགས་སུ་ཤིང་བཅད་ཅེས་པ་གཉིས་རིམ་བཞིན་བཞི་བ་དང་གཉིས་པ་ཡིན་པ་ཤིན་ཏུ་གསལ་བར་རང་ཤུགས་ཀྱིས་ཤེས་པར་འགྱུར་རོ། །

(Nརྣམ་དབྱེ་བདུན་པ་)ལ་(N*རྟེན་དང་གཞི་གང་ཡང་རུང་བར་ཆོས་ཤིག་གནས་པའམ་བརྟེན་པའི་ཚུལ་དུ་ཡོད་པ་ཙམ་སྟོན་པ་ལས་བྱ་བ་བྱས་པ་ཞིག་སྟོན་མི་དགོས་པ་ཡིན་)ནོ། །དཔེར་ན། (N**ནགས་གསེང་ན་སྤྲེའུ་མང་། ཆུ་ཀླུང་དུ་ཉ་མོ་གནས།) ཞེས་པ་ལྟ་བུ་ལ་མང་དང་གནས་ཞེས་པས་བྱ་བ་དེ་དང་འདི་བྱས་ཅི་ཡང་མི་སྟོན་པར་གང་མང་ཡོད་པ་ཙམ་སྟོན་པ་འདི་ལ་ཟེར་རོ། །ནགས་གསེང་ན་སྤྲེའུ་མཆོངས། ཆུ་ནང་དུ་ཉ་མོ་འཁྱུགས། ཞེས་པ་ལྟ་བུའི་མཆོངས་དང་འཁྱུགས་ནི་རྟེན་བརྟེན་པའི་དོན་ལས་འདས་ཏེ་བྱ་བ་བྱེད་པ་ཞིག་སྟོན་པས་ན་གཉིས་པར་འགྱུར་རོ། །

(Nདེ་ཉིད་)ནི། (N*ལས་དང་བྱ་བ་གཉིས་ངོ་བོ་གཅིག་ཏུ་སྟོན་པ་)དཔེར་ན། (N**ཇེ་བཟང་དུ་སོང་། དགའ་བར་གྱུར། མེད་དུ་ཟད། ཤིན་ཏུ་སྐྱིད།) ཅེས་པ་ལྟ་བུ་ལ་གཞི་འདིའོ་ཞེས་ཀྱང་སྟོན་རྒྱུ་མེད། ལས་དང་བྱ་བ་སོ་སོ་ཕྱེ་ནས་འདིའོ་ཞེས་ཀྱང་སྟོན་རྒྱུ་མེད་པའི་བྱ་ཚིག་ལ་དོན་ཅན་འདི་འདྲའི་རིགས་ལ་དེ་ཉིད་ཅེས་བཏགས་པ་ཡིན་པས་འདི་སྐོར་ལ་མཁས་པ་སྔ་མ་རྣམས་ཀྱི་བཞེད་པ་འདྲ་མིན་མང་དུ་འདུག་པ་ལ་ཞིབ་ཏུ་སྦྱངས་ནས་འདོར་ལེན་གང་འོས་ལ་བརྩོན་པར་བྱའོ། །

རྣམ་དབྱེ་གཉིས་པ་དང་། བཞི་བ། དེ་ཉིད་གསུམ་རང་གི་བློ་ངོར་བདེ་བའི་དཔེར་བརྗོད་འགའ་དགོད་པར་བྱ་སྟེ། ཐོག་མར་(Nགཉིས་པ་ལས་སུ་བྱ་བ་)ལ། (N**ས་མཚམས་སུ་རྡོ་རིང་བསླངས། སྟོད་ཕྱོགས་སུ་དངོས་རྫས་བཀྲམ། བོད་ལྗོངས་སུ་སྣམ་བུ་འཐག རྒྱ་མཚོ་རུ་གྲུ་གཏོང་། སའི་ལྟེ་བ་རུ་ཁང་ཆེན་བརྩིགས། མགོ་བོ་རུ་ཝ་ཞྭ་གྱོན། རྒྱབ་ཏུ་ཤིག་འཕྲུག བྲག་ཏུ་གནའ་བ་བཟུང་། ཕ་རོལ་ཏུ་བེའུ་འཚོ། གནས་ཁང་དུ་གློག་སྒྲོན་སྤྲད། གཡོན་དུ་དཔེ་ཆ་བརྩིགས། སྒམ་དུ་བསྡུ་སྐྱོག་བྱེད། སྒོ་ན་བྱིས་པ་རྩེ། རི་འདབས་ན་རྩྭ་འཐུ། བར་སྣང་ན་གློག་འཁྱུགས། ཐག་རིང་ན་མཚོ་རྩེ། ཐང་བདེར་བྲོ་འཆམ། རི་རྩེར་མདའ་འཕེན། མིག་སྔར་གསོལ་སྟོན་བཤམས། ཐང་ལ་རྟ་རྒྱུགས། ཉལ་ཁྲི་ལ་བྱིས་པ་བསྙལ། ཐང་ག་ལ་ཚོན་རྩི་བྱུགས་)ཞེས་པ་ལྟ་བུས་རྒྱ་ཆེར་མཚོན་ནོ། །

(Nརྣམ་དབྱེ་བཞི་བ་དགོས་ཆེད་)ཀྱི་དཔེར་བརྗོད་ལ། དཔེར་ན། (N**གྲང་སྐྱོབ་ཏུ་གོས་གོན། བཀྲེས་སེལ་དུ་ཟས་བཟའ། ནད་ལ་སྨན་འཐུང་། ཤེར་ཕྱིན་ལ་ཕྱག་འཚལ། ཕ་མ་ལ་བསྙེན་བཀུར། སློང་མོར་ལྟོ་སྦྱིན།) ཞེས་པ་ལྟ་བུས་གཞན་ལ་རིགས་བསྒྲེའོ། །

མཆོད་བརྗོད་སྐབས་ཀྱི་དཀོན་མཆོག་ལ་ཕྱག་འཚལ་ཞེས་པ་འགྲེལ་བྱེད་མཛད་མཁན་ཕལ་མོ་ཆེས་རྣམ་དབྱེ་བཞི་བར་བཤད་པ་ལ། མཁས་པ་ཁ་ཅིག དེ་ལ་ལེགས་སྦྱར་ཤེས་རློམ་གྱིས་ཞྭ་དཔེ་ལྷམ་ལ་བཀབ་པར་ཟད། ཅེས་དང་། ཡུལ་ཁྱད་པར་ཅན་ལ་ཕྱག་བྱེད་པ་ནི་ཕྱག་བྱེད་པོ་ཉིད་དམ་དེ་དང་འབྲེལ་བའི་དོན་ལས་ཕྱག་ཡུལ་དེའི་ཆེད་དུ་མིན་པ་ནི་གནག་རྫིས་ཀྱང་རྟོགས་པར་སླ་བའི་ཕྱིར་ཕྱག་གི་ཡུལ་རྣམ་དབྱེ་གཉིས་པ་འཇུག་པ་ལས་འོས་མེད་དོ་ཞེས་བཀའ་བཀྱོན་མཛད་ནའང་། ཕྱག་ཡུལ་དུ་གྱུར་པའི་དཀོན་མཆོག་ལ་ཕན་པའི་ཆེད་དུ་དཀོན་མཆོག་ལ་ཕྱག་འཚལ་ཞེས་སུ་ཞིག་གིས་སྨྲ་སྟེ། སྒྲ་ཀ་ལཱ་པ་དང་དབྱངས་ཅན་མ་གཉིས་ཀར། བྱེད་ཅན་གྱི་སྐབས་སུ། ན་མས྄། སྭ་སྟི། སྭཱ་ཧཱ། སྭ་དྷཱ། ཨ་ལཾ། པ་ཥ་ཊ་རྣམས་དང་སྦྱོར་བ་ལ་བཞི་བའོ། །ཞེས་སྤྱིར་བཏང་དམིགས་བསལ་མ་ཕྱེ་བར་སྤྱི་ལ་སྦྱར་བའི་དཔེར་བརྗོད་དུ་མ་བཀོད་པ་དང་། ན་མོ་བུདྡྷཱ་ཡ། ན་མོ་དྷརྨཱ་ཡ། ན་མསྶཾ་གྷཱ་ཡ། ཞེས་མཆོག་གསུམ་གྱི་སྐྱབས་འགྲོ་དང་། ན་མོ་གུ་རུ་མཉྫུ་གྷོ་ཥཱ་ཡ། སོགས་ལ་བཞི་བའི་གཅིག་ཚིག་ངེ་དང་། ཨཀ྄་ཨཱ་ག་མ། འདྲ་འདུས། ཡ་སྲོག་མེད་ཨ་ལ་དྲངས་པ་ཤ་སྟག་ཅན་རླུང་ལྟར་གྲགས་པ་རྣམས་དང་། དེ་བཞིན་དུ། ན་མོ་གུ་ར་ཝེ་དང་། ན་མོ་མཉྫུ་ཤྲི་ཡེ་སོགས་ཀྱང་བཞི་བའི་ངེ་བྱིན་པ་ཤ་སྟག་ཡིན་པ་ལས། ལེགས་སྦྱར་གྱི་རྣམ་དབྱེ་གཉིས་པ་ཨཾ་ཨཽ་ཤས྄། ཞེས་པ་ཕྱག་འཚལ་བའི་དོན་ལ་སྦྱར་བ་གཅིག་ཀྱང་མཐོང་རྒྱུ་མེད་དོ། །ལོ་ཙཱ་བ་ཆེན་པོ་ལྕེ་ཁྱི་འབྲུག་གིས་མཛད་པའམ་བསྒྱུར་པའི་གནས་བརྒྱད་ཆེན་མོར། ཤིང་ལ་ཆུ་འདྲེན་ཞེས་པས་ཤིང་ཉིད་རྒྱས་པ་དང་སྨིན་པའི་ཕྱིར་སྦྱོར་ཡང་དོན་གྱིས་ཆུ་འདྲེན་པ་བྱེད་པ་པོའི་ཆེད་དང་། མཆོད་རྟེན་ལ་ཕྱག་འཚལ་བའང་མཆོད་རྟེན་ཉིད་ཕྱག་གི་ཡུལ་དུ་སྦྱར་ཡང་དོན་གྱིས་ཕྱག་འཚལ་བ་པོའི་ཆེད་ཡིན་པས་བཞི་བར་དྲངས་སོ། །ཞེས་གསུངས་པ་འདི་ལས་ལྷག་པའི་རྒྱབ་བརྟེན་གྱི་ཁུངས་འཚོལ་བའི་ངལ་བ་བྱེད་མི་དགོས་སོ། །རང་གི་ཞེ་འདོད་དང་མ་མཐུན་པ་ཙམ་གྱིས་གནས་བརྒྱད་རྩ་འགྲེལ་དུ་བསྒྲུབ་བྱ་ལས་སྒྲུབ་བྱེད་དུ་མི་འགྲོ་བ་ཡོད་ཅེས་ཟུར་ཟ་མཛད་པ་དེས་ཅི་ཡང་གོ་མི་ཆོད་དོ། །

གཞན་ཡང་། ཤན་པས་རང་ལ་ཕྱུགས་གསོད། ཚོང་བས་ཁྱིམ་ལ་ནོར་སྒྲུབ་ལྟ་བུ་མ་བཀོད་པར། ཤན་པས་ཕྱུགས་གསོད། ཚོང་བས་ནོར་སྒྲུབ། ཅེས་རྣམ་དབྱེ་གསུམ་པའི་དཔེར་བརྗོད་ཡིན་ཤག་གཉིས་བཀོད་ནས་རིམ་པར་གསོད་པ་པོ་དང་སྒྲུབ་པ་པོའི་ཆེད་ཡིན་པས་ཕྱུགས་དང་ནོར་ལ་བཞི་བ་འཇུག་པར་ཐལ་བ་དང་། ཞེས་པ་ནི་ཕག་གི་མ་མགལ་ཁྱིའི་མ་མགལ་ལ་སྦྱོར་བའི་དཔེ་ཁོ་ན་ལས་ཕྱག་འཚལ་བའི་དོན་ལ་བཞི་བ་འཇུག་པར་འདོད་མཁན་ལ་ཁབ་རྩེ་ཙམ་གྱི་གནོད་པའང་འབྱུང་དོན་མ་མཆིས་སོ། །སྤྱིར་བོད་རང་གི་སྐད་ལ་མི་འགྲིག་བཞིན་དུ་ལེགས་སྦྱར་གྱི་ཁུངས་བཙལ་བ་ལ་དགོས་པ་མེད་ཀྱང་། ལེགས་སྦྱར་དང་བསྟུན་ནས་དོན་དང་ལྡན་པ་ལ་དགག་པ་བྱེད་དོན་མེད་དོ། །

གལ་ཏེ་སྐབས་དེར་སྤྱིར་བཏང་དང་དམིགས་བསལ་གཉིས་སུ་འབྱེད་ནའང་། སྤྱིར་བཏང་ལས་དམིགས་བསལ་གཙོ་ཆེ་ཞེས་བཟུང་ན་ཡང་བསྒུལ་མི་ཐུབ་སྟེ། (Hསྒྲ་གཞུང་)ལས།

(Gསྤྱིར་བཏང་བསྟན་བཅོས་ངེས་པ་ལ། །

བྱེ་བྲག་སྟོབས་དང་ལྡན་པར་འགྱུར། །)

ཞེས་མ་གསུངས་སམ། དེར་མ་ཟད། (Hཔྲ་སྟི)ས་(Gདཀོན་མཆོག་དེའི་ཆེད་དུ་ཕྱག་འཚལ་ལོ།) །ཞེས་གསུངས་པའི་དེ་སྒྲ་བསྙེག་ས་ལ་རྒྱུ་སྐྱབས་དང་འབྲས་སྐྱབས་ཀྱི་གོ་བ་ཟབ་མོ་ལེན་རྒྱུ་ཡོད་པར་སྣང་སྟེ། ལས་དང་བོ་བས་རྟོགས་པར་དཀའོ། །

(Nརྣམ་དབྱེ་བདུན་པ་གནས་གཞི)འི་དཔེར་བརྗོད་ལ། (N**ནགས་སུ་རྨ་བྱ་ཡོད། ལྟག་སྒོ་རུ་བཟའ་ཤིང་རྒྱས། ཕྱོགས་ཀུན་ཏུ་བདེ་སྐྱིད་ལྡན། གྲོང་ཁྱེར་དུ་ཚོང་རྫས་མང་། ཤར་ཕྱོགས་ན་ཉི་མ་ཤར། རིའི་ཕང་བར་སྡེ་གྲོང་ཆགས། མཁའ་ལ་སྤྲིན་དཀྲིགས། མཚོ་ལ་དར་ཆགས་)ཞེས་པ་ལྟ་བུ་རྣམས་སོ། །

(Nགནས་གཞི་རྗེས་མཐུན་པ་)ནི། (N**གནམ་ན་སྤྲིན་མེད། ས་ལ་རྡུལ་མེད། འདི་རུ་མི་གནས་)སོགས་ལྟ་བུ་སྟེ་དགག་སྒྲ་སྦྱར་བ་རྣམས་སོ། །ལས་དང་བྱ་བ་སོ་སོར་འབྱེད་དུ་མེད་པའི་རིགས་ལ་ལ་དོན་སྦྱར་བའི་དེ་ཉིད་ནི། རྣམ་དབྱེ་གཉིས་པ་དང་བཞི་བ་གཉིས་དང་མི་འདྲ་བའི་ཁྱད་པར་བྱ་ལས་ངོ་བོ་ཐ་དད་ཡིན་པ་དང་མ་ཡིན་པའི་སྟེང་ནས་གོ་དགོས། དབུ་མའི་གཞུང་རྣམས་སུ་དེ་ཉིད་ཅེས་པ་དེ་ཁོ་ན་ཉིད་དེ་ཆོས་རྣམས་ཀྱི་གནས་ལུགས་མཐར་ཐུག་པ་སྟོང་ཉིད་ཀྱི་མིང་དུ་གོ་དགོས་ཀྱང་འདིར་དེ་འདྲ་བའི་གོ་བ་ཟབ་མོ་ལེན་མི་དགོས་སོ། །འོ་ན་དེ་ཉིད་ཅེས་པའི་དོན་གང་ཡིན་ཞེ་ན། དཔེར་ན་ཐོབ་པར་གྱུར་ཅེས་པ་ལ་མཚོན་ན། ཐོབ་རྒྱུའི་དངོས་པོ་དེ་ནི་ལས་དང་། གྱུར་ནི་བྱ་བ་ཡིན་ཡང་ཐོབ་པར་གྱུར་ཅེས་པ་ཐོབ་སོང་ཞེས་པ་དང་འདྲ་བས་བྱ་བ་དང་ལས་སོ་སོར་བསྟན་དུ་མེད་པ་འདི་འདྲ་ཞིག་ལ་དེ་ཉིད་ཀྱི་མིང་གིས་བཏགས་པའོ། །དེའི་ཕྱིར་རྡོ་རིང་བ་བསོད་ནམས་བསྟན་འཛིན་གྱིས། དེ་ཉིད་འཇུག་ཡུལ་གྱི་གཙོ་བོ་ཟབ་མོ་སྟོང་བ་ཉིད་ཡིན། ཞེས་བཤད་པ་ནི་ཧ་ཅང་ཐལ་ལོ། །

འདིར་དཔེར་བརྗོད་ཅུང་ཟད་རྒྱས་ཙམ་འགོད་ན། སི་ཏུས་བཀོད་པའི་དཔེར་བརྗོད་དུ། སྲ་བར་བྱེད། ལྟ་བར་བྱེད། བརྟན་པར་གྱུར། གཅིག་ཏུ་གྱུར། སྐྱབས་སུ་ཤེས། འོག་མིན་དུ་ཤེས། སྟོད་དུ་རིག (མིག་གིས་རིག་དང་མི་འདྲ༽ རྣམས་དང་མཚུངས་པར། བསམ་པར་བྱ། གུས་པར་བྱ། བལྟ་བར་བྱ། མངོན་དུ་བྱས། བརྟན་པར་བྱས། ཐོབ་པར་གྱུར། ལྐོག་ཏུ་གྱུར། གནས་སུ་གྱུར། རྟོགས་པར་འགྱུར། མེད་པར་འགྱུར། ལྷུང་བར་འགྱུར། རྙེད་དུ་ཟིན། མེད་དུ་ཟད། ཇེ་དགའ་རུ་སོང་། སྡུག་ཏུ་སོང (འགྲོ་བའི་སོང་དང་མི་འདྲ༽ ། ལོག་པར་གོ (རྣ་བས་གོ་དང་མི་འདྲ༽ སྙམ་དུ་བསམས། མེད་པར་ངེས། ཉམས་སུ་མྱོང་། གསལ་བར་ཤེས། ཆོས་ཉིད་དུ་གསལ (མེ་ལོང་གསལ་དང་མི་འདྲ༽ ། ཡིན་པར་གསལ། ཡིན་དུ་ངེས། རྣམ་འདྲེན་དུ་མཐོང (མིག་གི་མཐོང་དང་མི་འདྲ༽ རྣམས་དང་། པྲ་སྟིས། རབ་ཏུ་གྲུབ། ཤིན་ཏུ་བདེན་དེ་ཉིད་ཀྱི་དཔེར་བརྗོད་དུ་བཀོད་པ་དང་ཚུལ་མཚུངས་པར། ཡོངས་སུ། ཀུན་ཏུ། མཆོག་ཏུ། ངེས་པར། ཉེ་བར། མངོན་པར། ལྷག་པར། ལེགས་པར་སོགས་སྦྱར་བས། མཆོག་ཏུ་འཆར། ཀུན་ཏུ་སྤངས། ཤིན་ཏུ་ཆུང་། ངེས་པར་ལེགས། རབ་ཏུ་འགྲོ། ལེགས་པར་བཟོས། ཡོངས་སུ་བཀང་། ཤིན་ཏུ་སྐྱོ་རྣམས་དང་།ཡང་། ཤེས་སུ་བཅུག ཡོད་དུ་འཇུག དོར་དུ་ཆུག (འདི་གསུམ་ནང་དུ་བཅུག་དང་མི་འདྲ༽ ཡང་དཔལ་དུ་འདུག ཡིན་པར་འདུག ངོ་མཚར་དུ་འདུག (འདི་གསུམ་སྤྱོད་ལམ་གྱི་འདུག་དང་མི་འདྲ༽ ཡང་། མིང་གི་ཆ་ཤས་ཀྱི་བར་དུ་ལ་དོན་སྦྱར་བ་དཔེར་ན། རྣམ་པར་ཤེས་པ། ལེགས་པར་བཤད་པ། རབ་ཏུ་བྱུང་བ། རྣམ་པར་དག་པ། བདེན་པར་གྲུབ་པ། བདེན་པར་མེད་པ། རྣམ་པར་འབྱེད་པ། རྣམ་པར་རྟོག་པ། ལོག་པར་གཡེམ་པ། ལོག་པར་རྟོག་པ། ལོག་པར་འགྲེལ་བ། ཡིད་དུ་འོང་བ། ཡིད་དུ་འཐད་པ་རྣམས་དང་།

ཡང་། ཁྱད་པར་དུ། ལྷག་པར་དུ། ངེས་པར་དུ། ལྟ་བུའི་ལ་དོན་སྔ་མ་ནི་དེ་ཉིད་ཡིན་ཡང་། ལ་དོན་ཕྱི་མ་ཅི་འགྱུར་ཚིག་གྲོགས་ལ་བལྟ་དགོས་སོ། །

པྲ་སྟི་དང་ཅོ་ནེ་གྲགས་པ་བཤད་སྒྲུབ་ཀྱིས། བསམ་དུ་མེད། ཅེས་པ་དེ་ཉིད་ཡིན་པར་གསུངས་པ་ལྟར་ན། སྤྱད་དུ་མེད། དྲན་དུ་མེད། བཟོད་དུ་མེད། དགག་ཏུ་མེད་རྣམས་ཀྱང་དེ་ཉིད་དུ་བཞག་ན་འོས་སོ། །

སི་ཏུས་དེ་ཉིད་སྟོན་པའི་སྐབས་སུ་འདི་ཉིད་རྟོགས་དཀའ་བས་ཅུང་ཟད་བཤད་ན། ཞེས་གསུངས་པའི་དགོངས་པ་བསྐང་སླད་འདིར་དཔེར་བརྗོད་སྣ་སྒོར་མོ་ནས་བཞག་སྟེ་སྐབས་དོན་གསལ་བར་བྱས་ཡོད་དོ། །ཡང་སི་ཏུས། ན་ལ་དག་ནི་དོན་འདི་འདྲ་ལ་ནམ་ཡང་མི་འཇུག་ཅེས་སྨྲ་སྒོའི་བཞེད་པ་ལྟར་འདོད་པ་གོང་དུ་ཡང་བརྗོད་ཟིན་ལ། འོན་ཀྱང་ཁ་སྐད་དང་ཡིག་སྐད་གང་ཡིན་ཡང་། སོ་ན་གནས། བདེ་ཐོག་ན་ཡོད། བཞག་ས་ན་ཡོད། ཇེ་སྡུག་ལ་སོང་། ཁུ་བྱུག་ཁྲ་ལ་ལོག ལྕགས་གསེར་ལ་བསྒྱུར། ཞེས་པ་རྣམས་དེ་ཉིད་ལས་གཞན་དུ་མི་སེམས་སོ། །

རྡོ་རིང་བའི་སུམ་འགྲེལ་དུ། ངེས་དོན་ལྟར་ན་སྟོང་། སྣང་སྟོང་གཉིས་ཀ་དོན་ལ་རང་བཞིན་མེད། ཅེས་པ་དང་། རྭ་རྒྱའི་སུམ་རྟགས་དོན་འགྲེལ་དུ། མཁས་ཁྱོད་ཡོན་ཏན་ལ་བཟང་། ཞེས་པ་དེ་ཉིད་ཀྱི་དཔེར་བརྗོད་དུ་བཀོད་པ་རྣམས་ལ་ཞིབ་ཏུ་དཔྱད་ན་བློ་གྲོས་ཀྱི་སྒོ་མོ་འབྱེད་པ་ལ་ཕན་ཆེའོ། །སྨྲ་སྒོ་ལས་བཤད་པའི་ན་དང་ལའི་འཇུག་པ་རྣམས་ནི་གཞུང་གཞན་དུ་བལྟ་བར་བྱ་སྟེ། འདིར་ཧ་ཅང་མངས་དོགས་སོ། །

བཅུ་བ། ཨི་ལྡན་གྱི་རྣམ་དབྱེ།

རྗེས་འཇུག་ཡི་གེ་བཅུ་བོ་ལ། །

ཨི་དང་མཐུན་ལུགས་འདི་ཞེས་བྱ། །

དང་པོ་གཉིས་ལ་དང་པོ་མཐུན། །

གསུམ་ལྔ་བཅུ་ལ་ཀྱ་དང་སྦྱར། །

བདུན་པ་ཉིད་ལ་བདུན་པ་སྟེ། །

ལྷག་མ་རྣམས་ལ་གྱ་སྦྱར་བ། །

དེ་དག་ཨི་སྦྱར་འབྲེལ་བའི་ས། །

རྗེས་འཇུག་གི་ཡེ་གེ་བཅུ་བོ་རྣམས་རྗེས་སུ་ཞུགས་པའི་མིང་རྣམས་ལ། ཨི་སྟེ་གི་གུ་དང་སྦྱར་བའི་འབྲེལ་སྒྲ་ཇི་ལྟར་མཐུན་པར་སྦྱོར་ལུགས་ནི་འདི་ལྟ་བུ་ཡིན་ནོ་ཞེས་བསྟན་པར་བྱ་སྟེ། ཞེས་མདོར་བསྟན་ནས། རྗེས་འཇུག་གི་དང་པོ་ག་དང་གཉིས་པ་ང་ལ་རྗེས་འཇུག་དང་པོ་ག་མཐུན་པ་དང་། རྗེས་འཇུག་གསུམ་པ་ད་དང་ལྔ་བ་བ་བཅུ་བ་ས་གསུམ་ལ་ཀ་ཡེད་ཡ་སྟ་སྦྱར་བས་ཀྱ་དང་སྦྱར་བར་བྱ་ཞིང་། རྗེས་འཇུག་བདུན་པ་འ་མཐའ་ཅན་ཉིད་ལ་འ་མཐའ་དངོས་སུ་ཡོད་དམ་མེད་ཀྱང་རུང་སྟེ་བདུན་པ་འ་རང་ཉིད་སྦྱོར་བ་དངོས་སུ་བསྟན་ནས། ཤུགས་ལ་རྐང་བ་ཁ་སྐོང་བའི་ཚེ་ཡ་ཡིག་སྦྱོར་དགོས་པ་ནི་སློབ་དཔོན་གྱི་དགོངས་པ་སྟེ་འདི་རྣམ་པ་ཀུན་ཏུ་བརྗེད་མི་རུང་ངོ་། །དེ་དག་ལས་གཞན་པའི་རྗེས་འཇུག་ལྷག་མ་ན་མ་ར་ལའི་མཐའ་ཅན་རྣམས་ལ་ག་ཟླུམ་ཡ་སྟ་སྦྱར་བས་གྱ་སྦྱར་བར་བྱས་པ་དེ་དག་ཐམས་ཅད་ལ་ཨི་སྟེ་གི་གུ་སྦྱར་བས་རྣམ་དབྱེ་དྲུག་པ་འབྲེལ་བའི་ས་སྟེ་འབྲེལ་བའི་གནས་སམ་འབྲེལ་སྒྲའོ། །

སི་ཏུས་རྗེས་འཇུག་བཅུའི་དང་པོ་གཉིས་ཏེ་ག་ང་ཞེས་འགྲེལ་ཡང་དཀྱུས་ལྟར་འགྲེལ་ན་ལྷོད་ཆགས་སོ་སྙམ་མོ། །རྩ་བར་དངོས་སུ་མ་བསྟན་པའི་ད་དྲག་གི་རྗེས་སུ་འབྲེལ་སྒྲ་གང་ཐོབ་ཅེ་ན། སི་ཏུའི་བཞེད་པ་ལྟར་ན། དེང་སང་ད་དྲག་བསྡུས་པས་ད་དྲག་དངོས་སུ་མེད་ཀྱང་འབྲེལ་སྒྲ་ཀ་ཡེད་ཀྱི་སྦྱར་ན་བརྗོད་བདེ་ཞིང་ལེགས་པར་སེམས། ཞེས་བཤད་ནའང་ཁོང་རང་གིས་ཞུས་དག་མཛད་པའི་སྡེ་དགེ་བཀའ་འགྱུར་རྣམས་སུའང་དེ་ལྟར་སྦྱར་བ་ཤིན་ཏུ་ཉུང་ངོ་། །སྐབས་འདིའི་འབྲེལ་བ་ཞེས་པའི་གོ་དོན་ནི། (Nཁྱད་གཞི་དང་ཁྱད་ཆོས་བར་གྱི་འབྲེལ་བ་སྟོན་པ་)(N**གོས་ཀྱི་ཚོན་མདངས།) ཞེས་དང་། (Nཡན་ལག་དང་ཡན་ལག་ཅན་གྱི་འབྲེལ་བ་)(N**ཁྱོད་ཀྱི་ལག་པ།) ཞེས་དང་། (རྟེན་དང་བརྟེན་པའི་འབྲེལ་བ་)(N**དཀར་ཡོལ་ནང་གི་འོ་མ། འཁར་གཞོང་གི་ཞོ།) ཞེས་དང་། (Nརྒྱུ་དང་འབྲས་བུའི་འབྲེལ་བ་)(N**མ་ཡི་བུ་དང་གྲོ་ནས་ཀྱི་མྱུ་གུ།) ཞེས་པ་ལ་སོགས་པས་མཚོན་པར་བྱའོ། །ཡང་ཀྱི་དང་གི་སོགས་མིང་ཚིག་གི་བར་ན་ཡོད་ཚད་འབྲེལ་སྒྲ་ཡིན་པའི་ངེས་པ་མེད་དེ། དཔེར་ན་འདི་ནི་བདེན་གྱི་གཞན་ནི་རྫུན་ནོ། །ཞེས་དང་། འདིར་མ་བྲིས་པ་ཡིན་གྱི་མ་ཤེས་པ་ག་ན་ཡིན། ཞེས་དང་། བློ་གྲོས་གསལ་བ་ཅན་ལ་བསྟན་པར་བྱ་ཡི་གཞན་དག་ལ་ནི་མ་ཡིན་ནོ། །ཞེས་པ་ལྟ་བུ་ནི་ཚིག་གི་རྒྱན་དང་ཕྲད་ལས་འབྲེལ་སྒྲ་ནི་མིན་ནོ། །

ཡང་། གཞུང་ཆེན་མོ་རྣམས་སུ། ཁྱོད་ཀྱི་གྱུར་གྱིས། ཅི་བདེར་ལོངས་སྤྱོད། ཅེས་པའི་ཚིག་འདི་འདྲ་ཡང་འབྱུང་སྟེ། དོན་ནི་ཁ་ཟས་འདི་ཁྱོད་ཀྱི་ཡིན་པར་གྱུར་ཟིན་པས་ཟོ་ཞིག ཅེས་པ་ཡིན་ཡང་སུམ་རྟགས་ཀྱི་དགོངས་པ་དང་མི་འགལ་བའི་འགྲེལ་ཇི་ལྟར་བྱེད་དཔྱད་པར་བྱ་སྟེ། འདི་འདྲ་བ་གཞན་ཡང་ཡོད་དོ། །དཔེ་བརྗོད་ནི།

རབ་མཐོའི་བྲག་གི་གངས་ཀྱི་སུལ་གྱི་བར། །

ལྷོ་ཡི་ལམ་གྱི་སྟོད་ཀྱི་མདུན་ཐད་དེའི། །

རྩྭ་ཡི་ཐང་གི་འགབ་ཀྱི་གཡོན་གྱི་ཆར།།

རྩིག་གསེབ་བར་གྱི་དངོས་དེ་ཁྱོད་མཐོང་ངམ། །ཞེས་པ་ལྟ་བུའོ། །



བཅུ་གཅིག་པ། བྱེད་པའི་སྒྲ།

དེ་ཉིད་ལ་ནི་བཅུ་བ་སྦྱར། །

བྱེད་པ་པོ་རུ་ཤེས་པར་བྱ། །

གོང་དུ་བཤད་པའི་རྣམ་དབྱེ་དྲུག་པ་ལ་སྦྱོར་རྒྱུའི་གི་སོགས་ལྔ་པོ་དེ་དག་ཉིད་ལ་རྗེས་འཇུག་བཅུ་བ་ས་ཡིག་སྦྱར་བ་ནི་རྣམ་དབྱེ་གསུམ་པ་བྱེད་པ་པོའི་སྒྲ་རུ་ཤེས་པར་བྱའོ། །ནི་སྒྲ་ནི་ཚིག་གི་ཁ་སྐོང་ངོ་། །

(Nརྣམ་དབྱེ་གསུམ་པ་བྱེད་པ)འི་གོ་དོན་ནི། (N*བྱེད་པ་པོ་གང་ཡང་རུང་བས་བྱ་བ་ཞིག་བྱས་པའམ། བྱེད་པའམ་བྱེད་པར་འགྱུར་བ་སྟོན་)ཏེ། དཔེར་ན།

(N**ཁྱོད་ཀྱིས་གང་གསུངས་བདག་གིས་རྣ་བས་ཉན། །

ལེགས་བཤད་སྒྲོན་མེས་མ་རིག་མུན་པ་སེལ། །

གཞན་གྱིས་བཤད་ཚད་ཡང་དག་ཆ་མ་འཚལ། །

རབ་གསལ་བློ་ཡིས་ལན་བརྒྱར་བརྟག་དཔྱད་གཅེས།) །ཞེས་པ་ལྟ་བུའོ། །

འདིར་བཀོད་པའི་དཔེར་བརྗོད་དུ་བདག་དང་རྣ་བ་གཉིས་ཀ་ལ་བྱེད་སྒྲ་སྦྱར་བ་ནི་སྔ་མ་བྱེད་པ་གཙོ་བོ་དང་ཕྱི་མ་བྱེད་པ་ཕལ་བ་ཞེས་མིང་འདོགས་པར་བྱེད་དོ། །སྒྲོན་མེས་མུན་པ་སེལ། ཞེས་པའི་བྱེད་སྒྲ་དེ་འབྱུང་ཚུལ་ཇི་ལྟར་ཡིན་ཞེ་ན། འདི་ནི་སི་ཏུས་བཤད་པ་ལྟར། ཆོས་རྒྱལ་མེས་དབོན་དུས་ཀྱི་རྡོ་རིང་རྣམས་སུ་འ་མཐར་འིས་ཞེས་འབྱུང་བ་ལྟར་དུ་སྔོན་གྱི་འབྲི་སྟངས་ལྟར་ན་མེའའིས། ཞེས་པའམ། མེའིས་ཞེས་པ་ཅི་རིགས་ཐོབ་ཀྱང་། ཡི་གེ་ཟོར་ཡང་བའི་ཆེད་དུ་འ་འཐའ་ཕལ་ཆེར་བསྡུས་པའི་ཤུགས་ཀྱིས་འིས་ཞེས་པའི་འི་ཡང་བསྡུས་ནས་ས་གཅིག་པུ་ལས་མི་མཐོང་བར་ཟད་ཀྱི་ཐོབ་ཐང་ལ་ནི་མེད་པ་མ་ཡིན་ནོ། །

ཡང་། ག་ཟླུམ་གྱིས་ཞེས་པའི་ཡི་གེ་ཡིན་ཚད་རྣམ་དབྱེ་གསུམ་པར་འདོད་མི་རུང་སྟེ། རྟགས་འཇུག་སྐབས་ལས་འབྱུང་བའི་བགྱི་བྱ་བགྱིད་བྱེད་བགྱིས་གྱིས་ཤིག ཅེས་པའི་སྐུལ་ཚིག་ལ། དཔེར་ན། ཁྲུས་གྱིས། འགྲོ་གྲབས་གྱིས། བག་ཡོད་གྱིས། ཞེས་པ་རྣམས་ནི་ཐོབ་ཐང་ལ་མི་ལྟ་བའི་སྐུལ་ཚིག་ཡིན་ནོ། །

བཅུ་གཉིས་པ། ཚིག་རྒྱན་དང་སྡུད་པ།

ཨཱ་ལི་ཕྱིས་ནས་གཉིས་པ་སྦྱར། །

ཚིག་རྒྱན་གཉིས་དང་སྡུད་པར་འགྱུར། །

ཀ དངོས་ཀྱི་དོན།

གོང་དུ་བཤད་པའི་འབྲེལ་སྒྲ་ལས་ཀ་ཡེད་ཀྱི་དང་འི་དང་། ཤུགས་ལ་བསྟན་པའི་ཡི་གསུམ་གྱི་ཨཱ་ལི་སྟེ་གི་གུ་ཕྱིས་ནས་རྗེས་འཇུག་གཉིས་པ་ང་སྦྱར་བས་ཀྱང་འང་ཡང་གསུམ་གྲུབ་པ་དེ་ནི་མཐུན་པ་དང་མི་མཐུན་པའི་ཚིག་རྒྱན་གཉིས་དང་། སྡུད་པ་རྣམས་སུ་འགྱུར་རོ། །རིམ་པར་དཔེར་བརྗོད་པ་ལ།

གཟུགས་ཀྱང་མཛེས་ལ་འགྲོས་ཀྱང་ལེགས། །

བང་ཡང་མྱུར་ལ་ཤ་ཡང་རྒྱས། །

གོང་ཡང་མཐོ་སྟེ་འོས་ཀྱང་འོས། །

ཞེས་པ་ལྟ་བུ་ནི་གཞི་གཅིག་གི་སྟེང་མཐུན་པའི་ཆོས་གཉིས་སྡུད་ཅིང་ཚིག་མཛེས་པར་བྱེད་པའོ། །

སེར་སྣ་ཆེ་ཡང་གཉེན་ལ་སྟེར། །

མཛའ་གྲོགས་ཟེར་ཀྱང་ལྐོག་ནས་སླུ། །

ཁ་བཤད་འཇམ་ཡང་ཁོག་པ་རྩུབ། །

ཅེས་པ་ལྟ་བུ་ནི་གཞི་གཅིག་གི་སྟེང་མི་མཐུན་པའི་ཆོས་གཉིས་སྡུད་ཅིང་། ཚིག་མཛེས་པར་བྱེད་པའོ། །

འདི་ནི་ལུག་ཤའང་ཡིན་ལ་འཚོ་བཅུད་ཀྱང་བཟང་ངོ་། །ཟོས་ན་ཡང་འདོད་དེ་ཁོག་པ་ལའང་འཕྲོད་དོ། །གདུས་ཀྱང་གདུས་ཏེ་ནུར་ཡང་ནུར་རོ། །ཞེས་པ་ལྟ་བུ་ནི་ཁྱད་གཞི་དང་ཁྱད་ཆོས་སམ། རྒྱུ་དང་འབྲས་བུའམ་ཡོན་ཏན་དང་ཡོན་ཏན་ཅན་སོགས་ཚིག་གོང་འོག་གཉིས་ཀར་ཕན་ཚུན་སྡུད་པའོ། །

གཞན་ཡང་། བསྐྱར་བའམ་བལྡབས་པའི་དོན་ལ། ཡང་ནས་ཡང་དུ་དང་། ཡང་དང་ཡང་དུ། སླར་ཡང་། ཞེས་པ་རྣམས་དང་། ཚིག་སྟེགས་ཀྱི་དོན་ལ། དེ་ཡང་ཇི་སྐད་དུ་དང་། སྙིང་བོའི་ཡང་སྙིང་བོ་ལ། ཡང་སྙིང་དང་། ཆེས་ཆེར་དག་པ་ལ། ཡང་དག ཅེས་པ་ལ་སོགས་པ་སྐབས་ཐོབ་ཀྱིས་སྦྱོར་ཤེས་པར་བྱ་སྟེ། འདི་དག་ནི་ཡང་སྒྲའི་ཐོབ་ཚུལ་ཐུན་མོང་མ་ཡིན་པ་ཡིན་གྱི། ཀྱང་འང་སོགས་ལ་སྦྱོར་མི་རིགས་སོ། །

སི་ཏུའི་རྗེས་འབྲང་དང་བཅས་པས་མཐུན་པའི་ཚིག་རྒྱན་ལ་མཛེས་ཀྱང་མཛེས་ལ་གསལ་ཡང་གསལ་ཞེས་སྒྲ་རྒྱན་ལྟ་བུ་ཤ་སྟག་བཞག་པ་ནི་ཁྱབ་ཆུང་བར་སེམས་ཤིང་། མེར་གེན་མཁན་པོས་ཀྱང་འགོག་པའི་ཁུལ་བྱས་སྣང་ངོ་། །





ཐོན་མིའི་ཞལ་ལུང་ཁག་བཞི་པ།




ཁ། མཐའ་དཔྱད་པ།

སྡེ་དགེ་བླ་མ་ནོར་བུ་བསྟན་འཛིན་གྱིས་མཛད་པའི་ཡི་གེའི་དག་སྡེབ་ཅེས་པར་སའི་ཡང་འཇུག་གཏན་མི་འདོད་པའི་རང་ལུགས་ཀུན་དང་མི་མཐུན་པ་ཞིག་བཟོས་པའི་ནང་ན། ཁོང་རང་གིས་ཀྱང་བརྟེན་ཁུངས་ཟླ་མེད་པར་བྱེད་པ། བསྔགས་བརྗོད་བྱེད་པའི་སྐབས་སུའང་། ལུགས་འདིར་ཐུ་མི་གཉིས་པ་ལྟར་ཚད་མར་གྱུར་པ་མཁས་མཆོག་སི་ཏུ་རིན་པོ་ཆེའི་འགྲེལ་ཆེན། ཞེས་བསྔགས་པའི་སི་ཏུའི་སུམ་རྟགས་འགྲེལ་བར་ས་དྲག་གི་རྣམ་གཞག་མི་བཞེད་པ་ཡིན་ཞེས་རང་གི་ཞེན་ཕྱོགས་ལ་ནན་གྱིས་འཐེན་པའི་བཤད་པར་བྱས་ཡོད་དོ། །དེ་ཡང་ཚུལ་ཇི་ལྟར་དུ་བཤད་པ་ཡིན་ཞེ་ན། དེས་མཛད་པའི་དག་སྦྱོར་གྱི་ཡི་གེའི་དཀའ་གནས་ལ་ཅུང་ཟད་དཔྱད་པ་ཐུ་མིའི་དགོངས་པར་ངེས་པའི་རྒྱན་ཕྲེང་ལས། ཡང་། གདང་གདིང་གདེང་ནང་གསེས་མང་པོ་བཅས་ལ་ངག་སྒྲོན་དང་ས་མཐའི་རབ་དབྱེར་ས་མཐའ་མང་ཡང་འགྲེལ་ཆེན་གྱི་དཔེ་བརྗོད་དུ་མེད་ཀྱང་ཆོག་པའི་ལུགས་སུ་ཕལ་ཆེར་མ་བྲིས་འདུག་འདི་ཡང་འཇུག་མི་དགོས་པའི་སྒྲུབ་བྱེད་མཁས་ཆེན་ཟླ་བྲལ་གྱི་ལུགས་སོ། །ཞེས་དང་། ཡང་དེས་མཛད་པའི་སུམ་རྟགས་ཀྱི་མཐའ་དཔྱད་ཉུང་ངུ་ཞེས་བྱ་བར། ཡང་ས་མཐའི་རབ་དབྱེ་དང་དག་ཡིག་ངག་སྒྲོན་སོག་སུ་གོས་ཀྱིས་གཡོག་སོག་མང་བོར་ས་མཐའ་ཡོད་ཁྱབ་ཀྱི་དཔེ་བརྗོད་བྲིས་པ་ལ། རྗེ་སི་ཏུ་ནས་འདས་ཞེས་པའི་མཆན་བུ་བཏབ་ཏེ་དེ་རྣམ་ཀྱི་འདས་སྐུལ་མ་གཏོགས་བྱ་བྱེད་མིང་རྐྱང་རྣམས་ཀྱི་ཡང་འཇུག་རྣམ་བཅད་པ་དང་། འགྲེལ་ཆེན་གྱི་དཔེ་བརྗོད་དུའང་གཡོག་སོག་མང་བོར་ཡང་འཇུག་བཅད་པའང་ཡང་འཇུག་མང་བོར་དོན་མེད་དགོང་ནས་བཅད་ཕྱིར་ཡང་འཇུག་བསྡུ་བའི་མགོ་བརྩམ་པ་ཡིན་ཞིང་ཁོང་གི་ཐུག་ལ་མ་བབ་པ་ཡིན་ཕྱིར་འདིར་བརྗོད་པའི་ཁུང་སུ་བྱེད་ཆོག་གོ །ཞེས་པའི་ལུང་གཉིས་ཀྱིས་ལེགས་པར་གྲུབ་བོ། །

ལུང་དྲངས་པ་འདིར་བ་མཐར་ཏེ་རྐྱང་འབྲི་བ་དང་། ཡང་འཇུག་ཐོབ་ཚད་ལ་ས་མཐའ་བྲིས་མེད་པ་མཐོང་ཙམ་གྱིས་མིག་ལ་ཚེར་མ་ར་མགོའི་བཟོ་ལྟ་ཅན་དུ་སྣང་བ་རྣམས་ནི་བདག་གིས་བྲིས་བཤུས་བྱེད་སྐབས་སུ་ནོར་བ་མ་ཡིན་གྱི། ས་ཕུད་བླ་མ་ཁོང་རང་གི་དགོངས་པ་དྲི་མ་མེད་པ་ཡིན་པ་ཤེས་པར་གྱིས་ཤིག དེ་ལ་འདི་ལྟར་བརྟག་པར་བྱས་སྟེ། སྤྱིར་སྔོན་གྱི་ལོ་ཙཱ་བ་ཆེན་པོ་དག་གིས་ད་དྲག་བསྡུས་པ་ལ། ཕྱིས་སུ་བྱོན་པའི་མཁས་པ་རྣམས་ཀྱི་བཞེད་དགོངས་ལ་མི་མཐུན་པ་གཉིས་སུ་གནས་ཏེ། མཁས་པ་ཁ་ཅིག་གིས་ནི་ད་དྲག་བསྡུས་པས་དཔེ་འབྲི་བཤུས་ཀྱི་སྐབས་སུ་ཡིག་ཚོགས་བསྐྱུངས་ཤིང་ཟོར་ཡང་བ་དང་། ད་དྲག་གང་ལ་ཐོབ་པ་དང་མི་ཐོབ་པའི་ཚུལ་ལ་མནོ་བསམ་གཏོང་མི་དགོས་པར་གྱུར་པས་སྟབས་བདེ་བྱུང་བས་ན་ད་དྲག་བསྡུས་པ་ནི་ཤིན་ཏུ་ལེགས་ཞེས་རྗེས་སུ་ཡི་རང་བ་ཆེས་ཆེར་བྱེད་དོ། །

མཁས་པ་ཁ་ཅིག་གིས་ནི་ད་དྲག་བསྡུས་པས་ཡིག་ཚོགས་བསྐྱུངས་པ་དང་སྟབས་བདེ་བར་གྱུར་པའི་ཆ་ལ་དགེ་མཚན་གྱི་བཀྲ་ཤིས་པ་རེ་ཤར་བ་ལྟར་སྣང་བ་ནི་བདེན་མོད་ཀྱང་། དེ་བས་ད་དྲག་དོར་བའི་ཤུལ་གྱི་མིང་ཚིག་ལ་གང་སྦྱོར་རྒྱུའི་རྣམ་དབྱེ་དང་ཚིག་ཕྲད་ལས། ཏོ། ཏུ། ཀྱི། ཀྱིས། ཀྱང་། ཅིང་། ཅེས། ཅིག ཅེ་ན། ཅེའོ་སོགས་དུ་མ་ཞིག་གང་ཐོབ་ལ་མགོ་ཇེ་རྨོངས་སུ་བཏང་བས་ན་དགེ་མཚན་དང་མི་ལྡན་པའི་སྣ་ནག་མ་ཞིག་ཀྱང་མི་འདོད་བཞིན་དུ་སླེབས་བྱུང་བས་ལེགས་ཆ་ལས་ཉེས་ཆ་ཆེའོ། །ཞེས་བཞེད་དོ། །

བཞེད་པ་ཕྱི་མའི་དགོངས་མཐིལ་གཏད་ས་ནི་འདི་ཡིན་ཏེ། ད་དྲག་བསྡུས་པའི་ཤུལ་གྱི་ཚིག་ཕྲད་སྐོར་ལ་ཉེས་སྐྱོན་མ་བྱུང་ན་ནི་བདག་ཅག་གིས་ཀྱང་རྗེས་སུ་ཡི་རང་བྱེད་པ་ལས་གཞན་དུ་དམིགས་སུ་མེད་ལ། འོན་ཀྱང་ད་དྲག་བསྡུ་བ་ཙམ་ནི་ཤིན་ཏུ་ལས་སླ་སྟེ། སྐད་དག་པར་འདོན་པ་རྣམས་ཀྱི་ངག་ཏུའང་ད་མཐའ་ཆེར་མི་གསལ་བ་དང་། ད་དྲག་མེད་པས་གཞན་ལ་ནོར་སོ་འབྱུང་བའི་སྐྱོན་དེ་ཙམ་མི་ཆེ་བས་སོ། །ད་དྲག་བསྡུས་པ་ལྟར་དུ་ད་དྲག་གི་མཐར་ཐོབ་པའི་ཚིག་ཕྲད་རྣམས་ནི་རང་འདོད་ཀྱིས་བཅོས་སུ་མི་རུང་སྟེ། བོད་བྱིངས་ཀྱི་སྐད་གདངས་དང་མི་མཐུན་པའི་ལམ་སྲོལ་གསར་བ་ཞིག་འབྱེད་དགོས་པས་སོ། །དེའི་ཕྱིར་ད་དྲག་བསྡུས་པའི་རྗེས་ནས་ཀྱང་ད་དྲག་ལ་སྦྱོར་རྒྱུའི་ཚིག་ཕྲད་རྣམས་ནི་སྔ་མཁོའི་ཚུལ་ལས་གཏན་མ་འདས་པར་གནས་ཏེ། དཔེར་ན། ལྟད་མོ་བསྟན་ཏོ། །འཁོར་ལོ་བསྐོར་ཏོ། །བཀའ་སྩལ་ཏོ། །ཞེས་དང་། བསྟན་ཀྱང་། བསྐོར་ཅིང་། སྩོལ་ཅིག་ཅེས་དང་། ཤིན་ཏུ། ཀུན་ཏུ། རོལ་ཏུ་སོགས་མཐའ་ཡས་པ་ཡོད་དོ། །དེ་དག་ལ་ད་དྲག་དོར་བའི་ཚུལ་གྱིས་ཚིག་ཕྲད་རྣམས་ཀྱང་བསྒྱུར་བས་ཆོག་སྙམ་ན། ཤིན་ཏུ་ནས་ཀྱང་མི་རུང་སྟེ། རྒྱ་ལ་གལ་ཏེ་བསྒྱུར་བའི་དབང་དུ་བཏང་ན། འོན་ཀྱང་ལ་འོན་ཡང་། ལྷན་ཅིག་ལྷན་ཞིག མཁྱེན་ཅིང་ལ་མཁྱེན་ཞིང་། རོལ་ཅིང་ལ་རོལ་ཞིང་། ཀུན་ཏུ་ལ་ཀུན་དུ་སོགས་སུ་བསྒྱུར་དགོས་པ་ལ། དེ་ལྟ་བུ་ནི་གཏན་ནས་འབྲི་ཀློག་བྱེད་མི་བདེ་ཞིང་། བོད་སྐད་ཀྱི་ཟུར་ལ་མ་གྲུབ་པ་ཞིག་གོ །སྡེ་དགེ་ཞུས་ཆེན་པ་ཚུལ་ཁྲིམས་རིན་ཆེན་གྱིས་སྡེ་དགེ་བསྟན་འགྱུར་རྣམས་སུ་ཤིན་ཏུ་ལ་ཤིན་དུ་དང་། ཀུན་ཏུ་ལ་ཀུན་དུ་སོགས་བྲིས་ནས་ཞུས་དག་བཏང་ན་ཡང་དེ་ཙམ་གྱིས་རྐྱག་གོ་མི་ཆོད་དེ། ཏོ་དང་ཅིང་སོགས་ལ་རིགས་འགྲེ་བྱ་མ་ནུས་པར་བཞག་ཡོད་པས་སོ། །ཞེས་དགོངས་སོ། །

དེས་ན་ད་དྲག་བསྡུས་པའི་ཤུལ་གྱི་དགེ་སྐྱོན་ལ་དཔྱད་པ་དཔྱིས་ཕྱིན་པ་ཞིག་བཏང་བའི་མཐར། ས་དྲག་བསྡུས་པས་དགེ་སྐྱོན་ཅི་འབྱུང་ལ་དེ་བས་ཀྱང་དཔྱད་པ་བརྒྱ་འགྱུར་དུ་གཏོང་བའི་ལས་སུ་ཆེ་བ་ནི་སྨོས་མ་དགོས་ཏེ། ས་དྲག་གིས་འདས་ཚིག་དང་སྐུལ་ཚིག་གཞན་ལ་རག་མ་ལས་པར་སྟོན་པ་ཙམ་དུ་མ་ཟད། མིང་རྐྱང་གི་རིགས་མཐའ་ཡས་པ་ཞིག་ལ་ས་དྲག་ཡོད་མེད་ཀྱིས་ཁྱད་པར་འབྱེད་དགོས་ཤིང་། དེ་ནི་མི་རིགས་གཞན་པའི་ཡི་གེས་ཆ་ཙམ་ཡང་བསྒྲུན་དུ་མེད་པའི་བོད་ཀྱི་དག་ཡིག་གི་ཁྱད་ཆོས་ངོ་མཚར་ཅན་ཞིག་སྟེ་ཅི་དགར་ཕྱགས་དར་ཁྲོད་དུ་བསྐྱུར་བ་ལ་ནི་སུ་ཡིས་ཕོད་དོ། །

དེ་ལྟར་ཡང་འཇུག་གཉིས་དོར་བ་ལ་དགེ་མཚན་ཡོད་མེད་ཀྱི་གླེང་ཙམ་བསླངས་ནས། ད་ནི་སྐབས་སུ་བབ་པ་སི་ཏུས་ས་དྲག་གི་རྣམ་བཞག་བཞེད་མི་བཞེད་ལ་བརྟག་པ་བྱེད་པའི་གཏམ་འདི་ཉོན་ཅིག སྔོན་འཇུག་མ་ནིང་ག་ཡིག་བདག་བྱེད་པ་པོ་ལ་འཇུག་པའི་དཔེར་བརྗོད་གྲས་སུ། ཁ་གདང་བ་པོ། གདང་བྱེད། མཚོན་གདེང་བ་པོ། གདེང་བྱེད། ཅེས་པའི་དཔེར་བརྗོད་བཞི་ལ་ས་མཐའ་མེད་པ་ནི་མགོ་ཅན་གྱི་བྱེད་ཚིག་ཕལ་ཆེར་ལ་ས་མཐའ་མི་སྦྱོར་བའི་རིགས་པས་འདིར་ཡང་མ་སྦྱར་བ་ཡིན་གྱི། དེ་ངག་སྒྲོན་གྱི།

ཁ་གདངས་མཚོན་གདེངས་གདོན་མི་ཟ། །

ཞེས་པ་དང་གཤིབ་ག་ལ་རུང་། སི་ཏུས་དཔེར་བརྗོད་བཞག་པ་དེས་འདས་པ་དང་སྐུལ་ཚིག་ལས་གཞན་བདག་བྱེད་པ་པོ་ལ་འཇུག་པའི་ཚེ་ན་ས་མཐའ་མེད་པར་སྟོན་པ་ལས་འདས་ཚིག་གི་ཚེ་ན་ས་མཐའ་མི་བཞེད་པར་བསྟན་པ་ནི་ག་ན་ཡིན། སི་ཏུའི་དཔེར་བརྗོད་དུ་གདེངས་སོགས་ས་མཐའ་ཅན་གྱི་དཔེར་བརྗོད་བཞག་མེད་པ་འདིས། དེའི་འདས་ཚིག་ལ་ཡང་ས་མཐའ་མེད་པ་འགྲུབ་བོ་ཟེར་ན། མུ་ཏིག་ཕྲེང་མཛེས་ནི་ཡིག་སྡེབ་ཡོད་ཚད་ཚང་བའི་དག་ཡིག་གི་བསྟན་བཅོས་ཡིན་ནམ་ཅི་ཞེས་དྲི་བར་བྱའོ། །དེའི་ཕྱིར་སི་ཏུས་བདག་བྱེད་པ་ལ་འཇུག་པའི་ཁ་གདང་དང་མཚོན་གདེང་ཞེས་པའི་དཔེར་བརྗོད་བཞག་པ་ཙམ་ལ་བལྟས་ནས། འདི་ཡང་འཇུག་མི་དགོས་པའི་སྒྲུབ་བྱེད་མཁས་ཆེན་ཟླ་བྲལ་གྱི་ལུགས་སོ། །ཞེས་ཟེར་བ་ནི་ཤིན་ཏུ་ཡི་མུག་པའི་གནས་སུ་སྣང་ངོ་། །

གཞན་ཡང་། མཁས་པ་(Hསི་ཏུ)ས། (Gགོས་གཡོག་པ་པོ། གཡོག་བྱེད། གཡོག་བྱའི་གོས་རྣམས་ལ་ས་མཐའ་མེད་པ་བྲིས་པ་དང་། གཡོགས། ཞེས་པ་འདས་ཚིག་གོ་)ཞེས་མཆན་བཏབ་པས་ས་མཐའ་གང་ལ་དགོས་པ་དང་གང་ལ་མི་དགོས་པའི་ཁྱད་པར་ཞིབ་ཏུ་ཕྱེ་བ་འདི་ཡང་། སི་ཏུས། ཡང་འཇུག་བསྡུ་བའི་མགོ་བརྩམས་པ་ཡིན། ཞེས་བཤད་པ་ནི་རང་གིས་ཚད་མར་བྱེད་པའི་མཁས་པ་སི་ཏུ་ལ་སྐུར་བ་ཆེན་པོ་བཟོད་དཀའ་བ་ཞུས་པ་ཡིན་ནོ། །སི་ཏུས། གཡོག་དང་གཡོགས་ལ་ཁྱད་པར་ཕྱེ་བ་དེས་སི་ཏུ་རང་ཉིད་ཀྱིས། ཡང་འཇུག་བསྡུ་བའི་མགོ་བརྩམས་པ་དང་། ཡང་འཇུག་ཐུགས་ལ་མ་བབས་པ་ཡིན་ཟེར་བ་ནི་ལོང་བས་མིག་ལྡན་ལ་ལམ་སྟོན་བྱེད་པ་ལས་མ་འདས་ཏེ། (Hམུ་ཏིག་ཕྲེང་མཛེས་)ཀྱི།

(Gཕོ་ནི་འདས་དང་གཞན་བསྒྲུབ་ཕྱིར། །)

ཞེས་པའི་རྐང་བ་གཅིག་པོའི་འགྲེལ་བར་འདས་པའི་དཔེར་བརྗོད་ཁོ་ན་བཞག་པའི་གྲས་སུ། སྲོག་བཀུམས། ཐག་པས་བཀྱིགས། རྒྱལ་བོས་བཀྲབས་སོགས་སའི་ཡང་འཇུག་ཅན་འབའ་ཞིག་བརྒྱ་དང་ཞེ་གཉིས་བཞག་ཡོད་པ་འདི་ཐམས་ཅད་ཡང་འཇུག་བསྡུ་བའི་མགོ་རྩོམ་པའི་དོན་དུ་བཀོད་པ་ཡིན་ཞེས་སྨྲ་བཏུབ་བམ། དེ་ཐམས་ཅད་སི་ཏུས་ཡང་འཇུག་ཐུགས་ལ་མི་འབབ་པའི་དབང་གིས་བཀོད་པ་ཡིན་ཞེས་བརྗོད་མི་རུང་ངམ། ཁྱད་པར་དུ་འདས་ཚིག་གི་སྐབས་སུ་གཡོགས་ལ་ས་མཐའ་ངེས་པར་ཡོད་དགོས་པ་མཚོན་སླད་ཟུར་དུ་མཆན་བུ་བཀོད་ནས་གལ་བོ་ཆེ་ལ་ནན་ཏན་དུ་བྱས་པ་དེ། དོན་གཞན་དུ་དཀྱོགས་ནས་བཤད་པ་ནི་རིགས་པ་སྨྲ་བའི་མདུན་སར་དབྱུང་དུ་མི་རུང་བའི་གཏམ་དུ་སྣང་ངོ་། །

ཆེས་ཁྱད་པར་དུ་གྱུར་པ་གཅིག་ནི། ཁྱོད་ལྟར་སི་ཏུས་ཡང་འཇུག་མ་བཞེད་ཅིང་ཐུགས་ལ་མི་འབབ་ཟེར་བ་དེ་བདེན་ན། རྟགས་འཇུག་གི

ཕོ་ལ་སྐྱེས་བུ་རབ་འབྲིང་གསུམ། །ཞེས་དང་།

དྲག་པ་གསུམ་ཉིད་ནང་ཕྲད་དམ། །

ཞེས་པའི་སྐབས་སུ། སི་ཏུའི་འགྲེལ་བར། རྗེས་འཇུག་གི་ཕོ་ག་ཡིག་ལ་ཡང་འཇུག་ས་ཡིག་ཞུགས་པ་ནི་རྗེས་འཇུག་ནང་ཕྲད་ཀྱི་སྟོབས་ལས་སྒྲ་དྲག་པའི་དྲག་པར་འགྱུར་བས་སྐྱེས་བུ་རབ་ཡིན་ནོ། །

དེ་བཞིན་དུ་རྗེས་འཇུག་བ་ལ་ས་ཡིག་ཞུགས་པ་ནི་སྒྲ་དྲག་པའི་འབྲིང་དུ་འགྱུར་བས་སྐྱེས་བུ་འབྲིང་ངོ་། །ག་བ་གཉིས་ཀྱི་མཐར་ཡང་འཇུག་མ་ཞུགས་པ་དང་ས་དའི་མཐའ་རྣམས་ནི་སྒྲ་དྲག་པའི་ཞན་པར་འགྱུར་བས་སྐྱེས་བུ་ཐ་མའོ། །ཞེས་སོགས་དང་། མིང་གཞི་གང་གི་མཐར་ཡང་རུང་རྗེས་འཇུག་གི་ཕོ་ཡིག་རྣམས་ཡང་འཇུག་དང་བཅས་ཞུགས་པས་སྒྲ་དྲག་པ་གཞིར་བཞག་པའི་ནང་གསེས་དྲག་འབྲིང་གང་རུང་དུ་འགྱུར་བའི་ཆ་ནས་སྐྱེས་བུ་ཐ་མར་འབྱེད་པའི་ཕྱིར། ཞེས་དང་། དེ་གསལ་བྱེད་ཀྱི་དཔེར་བརྗོད་སྐྱེས་བུ་རབ་ཀྱི་སྐབས་སུ། སྐྱོགས། དཀྲིགས། དཀྲོགས་སོགས་ག་ལ་ཡང་འཇུག་ས་སྦྱར་བ་ཅན་དགུ་བཅུ་བཞག་པ་དང་སྐྱེས་བུ་འབྲིང་སྐབས་སུ། སྐབས། ཀླབས། བཀྲབས་སོགས་བ་ལ་ཡང་འཇུག་ས་སྦྱར་བ་ལྔ་བཅུ་རྩ་ལྔ་བཞག་ཡོད་པ་འདི་དག་ནི། སི་ཏུས་ཡང་འཇུག་ཐུགས་ལ་མི་འབབ་པར་མ་ཟད། ཡང་འཇུག་བསྡུ་བའི་མགོ་རྩོམ་པའི་ཕྱག་རྗེས་ཁྱད་འཕགས་ཅན་བཞག་པ་ཡིན་ཞེས་སྨྲ་བའི་ལྕེ་རྐྱོང་ཕོད་དམ།

འདི་ལ་ནོར་བསྟན་གྱིས། ཡང་འགའ་ཞིག་རྗེས་འཇུག་ག་དང་བ་ཡང་འཇུག་ཅན་ཕོ་སྐྱེས་བུ་རབ་ཡིན་པར་རྩ་བ་ལས། ཕོ་ལ་སྐྱེས་བུ་རབ་འབྲིང་གསུམ། །སོག་ཀྱིས་བསྟན་པ་སོག་གསུང་བའང་ཕྱག་མོ་འདྲ་བཏབ་ན་མ་གཏོག་དེ་ལྟར་ཡིན་པར་སྒྲུབ་བྱེད་ཚུལ་གསུམ་གྲུབ་པའི་རྟག་ཚད་ལྡན་གང་ཡང་མེད། ཅེས་དང་། འདི་སྐོར་ལ་དཔྱད་པ་གད་མོ་འཆོར་བ་མང་དུ་འདུག་ཀྱང་རེ་ཞིག་དེ་ཙམ་མོ། །ཞེས་བྲིས་འདུག་པ་ནི་ཐུ་མི་གཉིས་པའི་བསྔགས་བརྗོད་ཅན་རང་གི་ཕྱོགས་སྔར་སོང་བའི་རྐྱེན་གྱིས་ཉི་འོད་མི་བཟོད་པའི་མིག་ལ་ལག་མཐིལ་འགེབས་པའི་དཔེ་རང་ཐོག་ཏུ་བབས་པ་ཡིན་འདུག་སྟེ། ཁྱེད་ཀྱིས་ཚད་མར་བྱེད་ཅིང་། ཐུ་མི་གཉིས་པ་ལྟར་བསྔགས་པའི་གཞན་ལ་མེད་པའི་སི་ཏུའི་ཁྱད་ཆོས་ངོམ་རུང་བ་འདི་འཕོངས་ཕྱིས་ཀྱི་རྡོ་བཞིན་དུ་རྒྱང་བསྐྱུར་བྱེད་པ་ལ་ཕངས་པའི་བློ་ཙམ་ཡང་མི་སྐྱེའམ། ཐད་འདི་ལ་སླེབས་ཚེ། ཡང་འགའ་ཞིག ཅེས་ཐུ་མི་གཉིས་པའི་བསྔགས་བརྗོད་ཅན་ཡང་རབ་རིབ་སབ་སིབ་ཏུ་བྱེད་པ་འདི་ལས་གད་མོ་འཆོར་བ་ཅང་ཡོད་དམ།

སྤྱིར། ཕོ་ལ་སྐྱེས་བུ་རབ་འབྲིང་གསུམ། །སོགས་ཀྱི་གཞུང་ལ་མཁས་པ་སོ་སོའི་བཞེད་པ་མི་འདྲ་བ་སྣ་ཚོགས་ཡོད་ནའང་སི་ཏུས་བཤད་ཚུལ་འདི་ནི། བཤད་ཚུལ་སྔ་མ་རྣམས་དང་གཏན་མི་འདྲ་བར་ཡི་གེའི་རེ་རེའི་ངོ་བོའི་སྒོ་ནས་བཞག་པ་མ་ཡིན་པར། མིང་གཞི་དང་ཡང་འཇུག་དབང་གིས་དབྱེ་ཚུལ་ཁོང་བའི་རིག་པའི་རྩལ་ལས་ཐོན་པ་ཞིག་སྟེ། ཧོར་ཡུལ་གྱི་མཁས་པའི་དབང་པོ་(Hཨ་ལ་ཤ་བསྟན་དར་ལྷ་རམས་པ)ས་ཀྱང་། (Gཐད་འདིའི་བཞེད་པ་རྣམས་སོ་སོར་བཀོད་པའི་མཐར། སྤྱིར་མཁས་པ་དེ་དག་གིས་རྗེས་འཇུག་ལ་ཕོ་མོ་མ་ནིང་གསུམ་དུ་ཕྱེ་བའི་རྒྱུ་མཚན་གོང་དུ་བཤད་པ་ལྟར་ཁོང་དུ་ཆུད་པར་བྱས་ནས་རྒྱུ་མཚན་དེ་དག་གི་སྒོ་ནས་གང་ཁས་བླངས་ཀྱང་མི་རུང་བ་མེད་མོད། འོན་ཀྱང་སི་ཏུ་པཎ་ཆེན་བསྟན་པའི་ཉིན་བྱེད་གཙུག་ལག་ཆོས་ཀྱི་སྣང་བ་ནི་གནས་ལྔ་རིག་པའི་པཎྜི་ཏ་ཆེན་པོར་སོང་གཤིས། དེའི་གསུང་བཤད་རྣམས་ཀྱང་བརྗོད་བྱ་བརླིང་ཞིང་རྗོད་བྱེད་སྒྲ་དག་པ་དང་། རྒྱན་གྱིས་སྤུད་པ་ཤ་སྟག་ཏུ་སྣང་ཞིང་། ཁྱད་པར་དུ་སུམ་རྟགས་ཀྱི་བཤད་པ་འདིར་སྒྲ་གཞུང་དང་བསྟུན་ཏེ་འགྲེལ་བྱེད་སྔ་མ་རྣམས་ཀྱི་དགོངས་པ་ལུང་རིགས་ཀྱིས་སུན་ཕྱུང་བར་བྱས་ཏེ་དཀའ་ས་ལ་རྒྱས་བཤད་མཛད་འདུག་པས་ཡིད་ཀྱི་བརྟན་པ་འཕྲོག་སྟེ་རེ་ཞིག་དེའི་བཞེད་པ་ལྟར་འདོད་དོ།) །ཞེས་བསྔགས་བརྗོད་ཚད་མེད་མཛད་ནས་དེའི་རྗེས་སུ་ཞུགས་པ་ནི་གཟུ་བོར་གནས་པའི་དན་རྟགས་ཆེས་མཆོག་ཏུ་གྱུར་པ་ཞིག་གོ །

དེའི་ཕྱིར་རིག་གནས་ཆེ་ཆུང་གང་གི་ཐད་ལའང་། རང་ལུགས་འཐད་ལྡན་འཇོག་པ་དང་། གཞན་ལུགས་ལ་སྐྱོན་སྟོན་པའི་སྐབས་སུ། ཡིད་ཆེས་ལུང་འདྲེན་པ་དང་། འཐད་ལྡན་གྱི་རིགས་པས་བསྒྲུབས་ནས་ཡང་དག་པའི་དོན་གཏན་ལ་འབེབས་པ་ཞིག་བྱེད་དགོས་ཀྱི། ཕྱག་མོ་བཏབ་པ་ལ་བརྟེན་ནས་རིག་པའི་གནས་ཀྱི་དོན་གཏན་ལ་འབེབས་མཁན་སྔར་ཡང་མ་བྱུང་ཞིང་ཕྱིས་ཀྱང་འབྱུང་བར་མི་འགྱུར་ལགས་སོ། །

ཡང་། སྡེ་དགེ་བླ་མ་ས་ཕུད་ནོར་བསྟན་ན་རེ། དེས་ན་ཡང་འཇུག་སློབ་དཔོན་གྱི་གཞུང་ན་མེད་ཀྱང་ཕྱིས་དག་ཡིག་མཛད་པ་བོ་རྣམས་ཀྱི་སྔ་ཤོས་གཙང་ནག་པ་རིག་པའི་སེངྒེའམ་དེ་སྐབས་ཡར་མར་ཞིག་ནས་སྒྲོ་འདོག་ཐོག་མར་བྱས་ཤིང་ཕྱི་མ་རྣམ་ཀྱིས་བརྟག་དཔྱད་མ་བྱས་པར་དེའི་རྗེས་སུ་རིམ་བཞིན་འབྲང་བ་ཞིག་ཏུ་ངེས། ཞེས་བཤད་དོ། །ཁོ་རང་ལ་མངོན་ཤེས་ཀྱི་ཕྱག་མོ་གཙིགས་པ་ལྟ་ཅི། ལོ་རྒྱུས་ཀྱི་འགངས་མ་ངེས་པའི་སྐྱོན་མཚང་ཕུང་པོར་སྤུངས་གདའ་སྟེ། མཁས་པ་བྱིངས་ལ་ཡོངས་སུ་གྲགས་པ་ལྟར་ན། ཕྱི་དར་བྱུང་བའི་རྗེས་ཀྱི་དག་ཡིག་གི་སྔ་ཤོས་ནི། རབ་བྱུང་དང་པོའི་སྨད་དང་གཉིས་པའི་སྟོད་ཀྱི་ཆར་བརྩམས་ངེས་པའི་རྔོག་ལོ་ཙཱ་བ་བློ་ལྡན་ཤེས་རབ་ཀྱི་དག་ཡིག་བསྡུས་པ་དེ་ཡིན་པར་ཀུན་ལ་གྲགས་ཤིང་གྲུབ་ལ། སློབ་དཔོན་ཆ་བ་ཆོས་ཀྱི་སེངྒེའི་དངོས་སློབ་སེང་ཆེན་བརྒྱད་ཀྱི་ནང་ཚན་གཙང་ནག་པ་ཐུགས་རྗེ་སེངྒེའམ་རིགས་པའི་སེངྒེ་ནི་རབ་བྱུང་གསུམ་པའི་སྟོད་ཀྱི་ཆར་བྱོན་མཁས་པ་ཡིན་པས་དེས་མཛད་པའི་དག་ཡིག་བདུད་རྩིའི་ཆུ་རྒྱུན་ནི་སྔ་ཤོས་སུ་ཇི་ལྟར་འགྲུབ། ཁྱོད་ལྟར་ན་རྔོག་ལོའི་དག་ཡིག་བསྡུས་པའི་སའི་ཡང་འཇུག་ཅན་གྱི་ཡི་གེ་མང་པོ་བཀོད་པའང་རྩོམ་མཁན་དེ་ཉིད་ཀྱིས་གསར་དུ་སྒྲོ་འདོགས་བྱས་ཞེས་མི་སྨྲ་བའི་ངེས་པ་མེད་ན་ཡང་། དེ་ག་ན་ཡིན་ཏེ། ལན་གྱིས་བཟློག་ཏུ་མེད་པའི་དཔེར་མཚོན་ཤིན་ཏུ་མང་ན་ཡང་རེ་ཞིག་འདི་ལྟར།

དུས་འཁོར་བའི་ལུགས་ཀྱི་མེ་མཁའ་རྒྱ་མཚོའི་ལོ་ཉེར་གསུམ་པ (སྤྱི་ལོ ༦༤༦༽ ལ་ཐོན་མིས་ཐོག་མར་ཡི་གེ་གསར་བཟོས་བྱས་པ་ལྟར་ན། དེའི་རྗེས་ནས་ལོ་ཉིས་བརྒྱ་སོ་དྲུག་སོང་བ་མེ་མཁའ་རྒྱ་མཚོའི་ལོ་ཉིས་བརྒྱ་ང་དགུ་བ་སྟེ། (སྤྱི་ལོ ༨༨༢༽ ཐང་རྒྱལ་རབས་ཀྱི་རིང་དང་། བོད་རྒྱལ་ཁྲི་རལ་བ་ཅན་དགུང་ལོ་བཅུ་བདུན་གྱི་དུས། བོད་ཀྱི་བློན་ཆེན་ཕོ་ཉ་རྒྱ་རྗེའི་ཕོ་བྲང་དུ་མངགས་པའི་དུས་སུ་རིང་གི་ངོས་ལ་རྒྱ་བོད་ཤན་སྦྱར་གྱི་ཡི་གེ་བརྐོས་པ་ད་ལྟ་བརྙན་པར་དུ་བཀོད་པའི་ནང་༄། །ཆབ་སྲད་ཀྱ་བློན་པོ་ཆེན་པོ་བཀའ་ལ་གཏོགས་པའི་ཐབས་མྱང་རུས། ཞེས་དང་། ༄། །བློན་པོ་ཕལ་གྱ་ཐབས་དང་མྱང་རུས། ཞེས་དང་། ཕྱ་བློན་བཀའ་ལ་གཏོགས་པ་ཅོག་རོ་བློན་བཙན་བཞེར་ལྷ་གོང་། ཞེས་པ་རྣམས་ཀྱི་གཏོགས་དང་ཐབས་ཡོད་ཚད་ལ་ལྷན་སྐྱེས་ཀྱི་ཚུལ་དུ་ཡང་འཇུག་ས་སྦྱར་བར་བྱས་པ་རྣམས་དང་། གི་གུ་ཕྱིར་ལོག་སོགས་སྔོན་གྱི་ཡིག་རྙིང་ཇི་ལྟ་བུའི་འབྲི་སྟངས་ཅན་རྡོ་ལ་ཕབ་ནས་བྲིས་པ་འདི་བཞིན་སྣང་སྟེ། འདི་ནི་ལོ་ཚིགས་དེ་ལས་ལོ་ཉིས་བརྒྱ་སུམ་ཅུ་ལྷག་གི་རྗེས་ནས་བྱུང་བའི་གཙང་ནག་པ་ཐུགས་རྗེ་སེངྒེས་སྒྲོ་འདོགས་བྱས་པ་ཞིག་མིན་ལས་ཆེ་ཞེས་ཐལ་མོ་སྙིང་གར་ཟུམ་སྟེ་ལུས་ཀྱི་འདུད་པ་བཅས་ཞུའོ། །

རྡོ་རིང་ངོས་ཀྱི་ཐབས་ཞེས་པ་ནི་ད་ལྟ་ཐོབ་དང་གོ་ས་ཞེས་བརྗོད་པའི་བརྡ་རུ་གསལ་ལ། མིང་ལ་མྱང་ཞེས་བྲིས་ཡོད་པ་ལ་དཔགས་ན་དེ་དུས་ད་དུང་སྐད་གསར་བཅད་ཀྱིས་གཏན་ལ་མ་ཕབ་པའམ་ཕབ་ཀྱང་འཕེལ་དར་མ་བྱུང་བའི་དུས་ཡིན་པ་ཤིན་ཏུ་གསལ་ལོ། །

གཞན་ཡང་། བཙན་པོ་ཁྲི་སྲོང་ལྡེ་བཙན་རིང་ལ་བྲིས་པའི་བཀའ་བཙིགས་ཀྱི་ཡི་གེ་ལྷ་སའི་རྡོ་རིང་དང་བསམ་ཡས་དཀོར་མཛོད་དུ་བཞག་པ་ལས་དཔེ་བཤུས་ཏེ་བྲིས་པ་དེབ་ཐེར་ཆོས་འབྱུང་རྣམས་སུ་བཀོད་པའི་ས་དྲག་དང་ད་དྲག་ཅན་གྱི་ཡི་གེ་རྣམས་དང་མཚོ་སྔོན་བྱང་ཕྱོགས་ཏུན་ཧོང་གི་བྲག་ཕུག་ལྷ་ཁང་རྙིང་མའི་རྩིག་གསེབ་ནས་ཐོན་པའི་བོད་རྒྱལ་ཁྲི་ལྡེ་གཙུག་བཙན་མེས་ཨག་ཚོམ་གྱི་སྐུ་རིང་ལ་བྲིས་ངེས་པའི་ཡི་གེ་ས་དྲག་ཅན་རྣམས་ལས་འདིར་ཁུངས་སུ་བཀོད་ནས་གནོན་བྱེད་དུ་སྟོན་པར་རིགས་ན་ཡང་། ཧ་ཅང་མངས་དོགས་ནས་མ་བཀོད་དོ། །

འདིར་སི་ཏུས་ཡང་འཇུག་བཞེད་མི་བཞེད་ཀྱི་ཚུལ་ལས་འཕྲོས་ནས་ས་ཕུད་བླ་མ་ཚང་གི་དག་སྡེབ་ལ་དཔྱད་པ་ཅུང་ཟད་ཙམ་ཞིག་བྱས་པར་ཟད་ཀྱི། གཞན་དུས་གསུམ་སྤྱི་བྱེ་བྲག་ཐོར་བུ་གསུམ་དུས་ཕྱེ་བ་ལ་ལེགས་ཆ་ཡོད་པ་ལས་གཞན། རྟགས་འཇུག་གི་ཚིག་བཅོས་པ་དང་། ཤུགས་བསྟན་གྱི་རྣམ་གཞག་མི་འདོད་པ་དང་། སའི་ཡང་འཇུག་མི་དགོས་པའི་སྒྲུབ་བྱེད་མང་པོ་བཀོད་པ་དང་། མགོ་ཅན་སྐོར་གྱི་གསར་བཤད་དང་། གཞན་དང་མི་མཐུན་པའི་ཐོབ་ཐང་གི་འཇུག་པ་དང་། ས་མཐར་ཤེས་སོ་ཞེས་དྲང་མི་བདེ་བས་ཅེས་སོ་ཞེས་རྟགས་མཚུངས་བྱས་པ་དང་། བསྟེན་པ་དང་བརྟེན་པ་སྡེབ་གཅིག་ཏུ་བཅོས་པ་སོགས་ཀྱི་སྐོར་ལ་དཔྱད་པར་བྱ་བ་ཤིན་ཏུ་མང་ཡང་མངས་དོགས་ནས་མ་བྲིས་སོ། །

ས་ཕུད་བླ་མའི་དག་ཡིག་ལ་དཔྱད་དགག་གཏོང་མཁན་བདག་ཁོ་ནར་མ་ཟད་ཀྱི། ཁོང་བ་དང་དུས་ཐོག་མཉམ་པའི་ཁམས་ཀྱི་མཁས་ཆེན་ཟླ་མེད་འཇུ་མི་ཕམ་པས་བརྩམས་པའི་ས་མཐའ་མེད་སྨྲ་དགག་པ་ལེགས་བཤད་རིན་པོ་ཆེའི་གཏེར་ཞེས་བྱ་བ་སློབ་གཉེར་ལ་སྐོམ་པ་ཆུ་འདོད་དང་ལྡན་པ་ཚོར་མཁོ་ཆེ་བསམས་ནས་འདིར་ཕལ་ཆེར་ཆ་ཚང་བར་བཀོད་ན།

ༀ་སྭ་སྟི་བི་ཛ་ཡནྟུ།

ས་གཞི་མཐའ་ཡངས་འཇིག་རྟེན་འཛིན་པའི་སྣོད། །

ས་ཐོབ་འཕགས་རྣམས་སེམས་ཅན་ཡོངས་ཀྱི་མགོན། །

ས་མཐའི་རྣམ་གྲངས་སྨྲ་བ་རྣམ་དག་རྒྱན། །

ས་སྐྱོང་བཞིན་དུ་འདི་གསུམ་བསྔགས་པར་འོས། །

ས་མཐའ་ཡོད་པའི་དཔེར་བརྗོད་འདིར་བཞུགས་སོ། །

ས་མཐའ་མེད་པའི་དཔེ་ཡང་འདིར་གཞུག་གོ །

གཟིགས་ཤིག་གཟིགས་ཤིག་ལུགས་འདི་གཉིས་ལ་གཟིགས། །

གཟིག་ཅིག་གཟིག་ཅིག་ལུག་འདི་གཉིས་ལ་གཟིག །

རྟོག་དཔྱོད་མཛོད་དང་གང་འཐད་རྟོགས་པར་འགྱུར། །

རྟོག་དཔྱོད་མཛོད་དང་གང་འཐད་རྟོག་པར་འགྱུར། །

ཐབས་ལ་མཁས་ན་རྒྱལ་བོའི་ཐབས་འཐོབ་འགྱུར། །

ཐབ་ལ་མཁས་ན་རྒྱལ་བོའི་ཐབ་འཐོབ་འགྱུར། །

བྱས་པ་རྟགས་སུ་བཀོད་ན་མི་རྟག་འགྲུབ། །

བྱས་པ་རྟག་ཏུ་བཀོད་ན་མི་རྟག་འགྲུབ། །

ལག་པ་ལུས་ཀྱི་ཡན་ལག་ལགས་པར་བརྗོད། །

ལག་པ་ལུས་ཀྱི་ཡན་ལག་ལག་པར་བརྗོད། །

ལེགས་སོ་ལེགས་སོ་ས་མཐའ་ཡོད་ན་ལེགས། །

ལེག་གོ་ལེག་གོ་ས་མཐའ་མེད་ན་ལེག །

གསུངས་སོ་གསུང་ངོ་གསུང་བར་འགྱུར་རོ་ཞེས། །

གསུང་ངོ་གསུང་ངོ་གསུང་བར་འགྱུར་རོ་ཞེས། །

གྲངས་ཅན་པ་དང་གྲངས་ཅན་པ་ཐ་དད། །

གྲང་ཅན་པ་དང་གྲང་ཅན་ཐ་མི་དད། །

ཁུངས་མེད་ཁོངས་ཆུད་སྨྲ་འཆལ་ལོགས་སུ་སྨྲ། །

ཁུང་མེད་ཁུང་ཆུད་སྨྲ་འཆལ་ལོག་ཏུ་སྨྲ། །

དྲང་བོའི་ངག་གིས་དྲངས་ན་སུ་ཡང་རངས། །

དྲང་བོའི་ངག་གིས་དྲང་ན་སུ་ཡང་རང་། །

ཚིགས་རྣམས་ཚིགས་སུ་བཅད་ལ་སྡེབ་སྦྱོར་ཡོད། །

ཚིག་རྣམ་ཚིག་ཏུ་བཅད་ལ་སྡེབ་སྦྱོར་མེད། །

ས་ཚིགས་ས་ཚིགས་ཐ་དད་གོ་བ་ཡོད། །

ས་ཚིག་ས་ཚིག་ཐ་དད་གོ་བ་མེད། །

མི་འཇིགས་མི་འཇིགས་གོ་དོན་ཐ་དད་ཡོད། །

མི་འཇིག་མི་འཇིག་གོ་དོན་ཐ་དད་མེད། །

རིགས་དང་རིག་ལ་གོ་རྒྱུ་ཐ་དད་ཡོད། །

རིག་དང་རིག་ལ་གོ་རྒྱུ་ཐ་དད་མེད། །

དེ་བཞིན་རྒྱལ་རྟགས་ཐོབ་དང་རྒྱལ་རྟག་ཐོབ། །

སྣོད་ཆགས་སྣོད་ཆག་ཐུགས་བཞེད་ཐུག་བཞེད་སོགས། །

དེ་དང་དེ་འདྲ་ཕ་མཐའ་ཡས་པ་ཡི། །

དཔེར་བརྗོད་ཚུལ་འདིས་མཚོན་ནས་སྤྲོས་ཏེ་སྨོས། །

གཞན་ཡང་ར་ལ་ས་ཡི་མགོ་ལྡན་པའི། །

སོ་སོར་མ་ཕྱེས་ནོར་སོ་ཅན་འགྱུར་བའི། །

དཔེར་བརྗོད་རྣམས་ཀྱང་འདི་བཞིན་སྤྲོས་གྱིས་ལ། །

གླུ་བརྒྱ་ངག་གཅིག་བྱེད་པའི་དག་ཡིག་སྤོངས། །

ཡི་གེའི་ནོར་སོ་བསལ་ཕྱིར་ནོར་བའི་གཞུང་། །

སྔོན་མེད་གསར་སྤེལ་ཡ་མཚན་ཆེ་སྙམ་པ། །

འབྲེལ་མེད་སྨྲ་བ་མི་མིན་ལྷ་དང་མཚུངས། །

རྨ་བཡའ་ཟེར་དཔེ་བཤགས་སླད་བཡག་ཚོལ་ཅིག །

ཡི་གེའི་བརྡ་དག་ཙམ་ཡང་མི་ཤེས་པའི། །

གཞུང་ལུགས་ཀུན་མཁྱེན་དཀའ་དང་རབ་འབྱམས་སུ། །

གནས་ལྔར་མ་མཁས་ཀུན་མཁྱེན་མི་འགྱུར་ཞེས། །

རྒྱལ་ཚབ་ཆེན་པོས་མདོ་སྡེ་རྒྱན་ལས་གསུངས། །

གཞན་ཡང་ཕན་པའི་སེམས་ཀྱིས་འདི་སྐད་དུ། །

ཁྱེད་ལ་སྦྲོན་པ་བརྩེ་བ་གསན་པར་མཛོད། །

ས་དགེ་བཀའ་རྙིང་ཀུན་གྱིས་མགྲིན་གཅིག་ཏུ། །

ས་མཐའ་གཅོད་མཁན་འདི་ཀོ་སུ་ཞིག་ཡིན། །

ས་ཟད་བསྟན་བཅོས་འདི་འདྲས་ཅི་བྱ་ཞེས། །

ས་སྟེང་འུར་གྱིས་སྒྲོག་པ་མང་འདུག་གི །

ས་འདིར་སྔོན་བྱོན་ལོ་པཎ་ཆོས་རྒྱལ་དང་། །

ས་སྟེང་མཛེས་པའི་རྒྱན་གྱུར་མཁས་རྣམས་ཀྱི། །

ས་གཞི་ཁྱབ་པའི་བསྟན་བཅོས་ཐམས་ཅད་ན། །

ས་མཐའ་ཡོད་པར་མཛད་པའི་ལུགས་སྐྱོངས་ཤིག །

ཨ་མཚར་རྩེད་མོ་ལགས་ཏེ་བླ་མ་ཁོང་། །

རྒྱུད་དྲང་བློ་གསལ་མང་ཐོས་ཚུལ་དང་ལྡན། །

ཡོན་ཏན་ཆེ་ལྡན་ནོར་བུ་རིན་ཆེན་མཚུངས། །

བསྟན་འཛིན་ཁྱེད་ཉིད་སྐུ་ཚེ་རིང་གྱུར་ཅིག །ཅེས་པ་དང་།

གཞན་འཇུ་མི་ཕམ་པས་མཛད་པའི་(Hམཁས་འཇུག་གི་འགྲེལ་བ་)ལས། (Gསྒྲའི་ང་རོ་ཚུལ་བཞིན་མ་ཐོན་པའི་བརྗོད་པ་རྣམས་ལ་ར་མགོ་དང་ས་མགོ་སོགས་ཁྱད་མེད་པ་ལྟ་བུར་སྣང་ཡང་། ཡིག་གཟུགས་བྲིས་པ་ལ་ནི་ཁྱད་ཆེ་སྟེ། དག་ཡིག་ཤེས་པ་རྣམས་ཀྱིས་མཐོང་བ་ཙམ་གྱིས་དོན་ལ་ངེས་པ་འདྲེན་ནུས་པ་ཡིན་ལ། དེའི་ཕྱིར་ད་དྲག་གི་འཇུག་པ་རྣམས་ལས་ས་མཐའ་འཇུག་པ་རྣམས་དགོས་པ་ཆེ་བས་ས་མཐའ་མ་བསྡུས་པ་སོགས་འཇམ་པའི་དབྱངས་དངོས་ཐུ་མིའི་རྗེས་སུ་འབྲང་བའི་སྔོན་གྱི་བརྡ་སྤྲོད་མཁན་པོ་རྣམས་ཀྱིས་ལེགས་པར་གཏན་ལ་ཕབ་ཟིན་གྱི་ལུགས་བཞིན་བྱས་ན་ཉེས་པ་གང་ཡང་མ་མཐོང་ལ། བརྗོད་པ་མཛེས་པ་དང་། བརྡ་སྤྲོད་མཁས་པའི་ལུགས་ཀྱི་མཚན་ཉིད་ཡོད་པ་དང་དོན་གསལ་སོགས་ཀྱི་སྒོ་ནས་གསུང་རབ་རིན་པོ་ཆེའི་བཙས་སུ་འགྱུར་བའི་ཡོན་ཏན་ཡོད་པར་མཐོང་ཞིང་། གཞན་དུ་ན་དེ་ལས་ལྡོག་པའི་ཉེས་པ་འབྱུང་བའི་ཕྱིར། སྔོན་གྱི་བརྡ་སྤྲོད་མཁན་པོ་རྣམས་ཀྱི་ལུགས་བཞིན་འཇུག་པར་བྱའོ།) །ཞེས་གསུངས་པ་རྣམས་ནི་རིག་གནས་ཀྱི་འགངས་མཁྱེན་པའི་གཟུར་གནས་མཁས་པའི་གསུང་ཤ་སྟག་སྟེ་འདིར་ཚེགས་ལ་མ་བལྟས་པར་ལུང་དུ་དྲངས་པ་ལགས་སོ། །

གཞན་ཡང་། སུམ་འགྲེལ་འགར་སྐབས་དོན་གྱི་མིང་གཞི་ཁྱད་པར་དུ་བཤད་པའི་ཐད་དུ་དཔྱད་པར་བྱ་བ་འདི་ཡོད་དེ། དཔེར་ན་བསྒྲུབས་ཟེར་པ་ལྟ་བུའི་ཚེ་བརྩེགས་མའི་ས་ག་ར་གསུམ་ནི་སྔོན་འཇུག་བ་དང་། རྗེས་འཇུག་བ་ས་དག་གི་འཇུག་ཡུལ་དུ་གྱུར། ཅེས་བཤད་པ་ལ་བརྟགས་ན། ར་རྐྱང་བ་ལ་བས་འཕུལ་འཇུག་པར་བསྟན་པ་དང་། ཁྱད་པར་དུ་འགྱུར་དང་འགྱེད་ཅེས་པའི་སྔོན་འཇུག་འ་ནི་ག་ཡ་གཉིས་ཀྱི་འཕུལ་དང་། མིང་གཞི་ག་ཡ་གཉིས་ནི་འ་ཡིག་གི་འཇུག་ཡུལ་ཡིན་པར་རིགས་བསྒྲེས་གྲུབ་ལ། དེ་ལྟ་ན་རྟགས་འཇུག་གི

རང་གི་སྡེ་དང་ཕྲད་པ་ན། །

ཕོ་ཡང་མོ་ལ་འཇུག་མི་འགྱུར། །

མ་ནིང་མོ་ཡང་དེ་བཞིན་ནོ། །

ཞེས་པས་མོ་འ་ཡིག་རང་སྡེའི་མོ་ཞ་ཟ་འ་ཡ་བཞི་ལ་མི་འཇུག་པར་བསྟན་པ་དང་འགལ་བ་ཡི་ལྟར་སྤོང་། འོན་ཀྱང་དེ་ནི་རང་གི་རྟགས་འཇུག་གི་དེའི་ཐད་དུ་བཤད་པ་ལྟར། འཇུག་ཡུལ་ཙམ་དང་སྤྱིར་བཏང་ཙམ་ལ་རུང་བ་ཡིན་ཞེས་བཤད་ནས་ཙམ་སྒྲ་ལ་སྐྱབས་འཚོལ་བར་བྱེད་དགོས་ན། སུམ་ཅུ་བའི་འགྲེལ་བའི་ཐད་དུ་ཙམ་སྒྲ་མ་སྨོས་པས་འགྱུར་དང་འགྱེད་ལྟ་བུའི་ག་ཡ་གཉིས་ཀ་འ་ཡིག་གི་འཇུལ་ཡུལ་ཡིན་པར་ཁས་བླངས་པར་མ་གྱུར་ཏམ། ཞེས་པ་ནི་དཔྱད་པར་བྱ་བའི་གནས་གཅིག་གོ །

ཡང་། ཞབས་ཀྱུ་ལ་སོགས་པ་དེ་རྣམས་འཕུལ་རྟེན་འཇུལ་ཡུལ་གྱི་མིང་གཞིའི་ཡན་ལག་ལས་དངོས་མིན་ཏེ། འདིར་བསྟན་གྱི་ཨཱ་ལི་རྐྱང་བ་ཡིན་ན་འཕུལ་རྟེན་གྱི་བྱ་བ་མི་འཇུག་པས་ཁྱབ་པའི་ཕྱིར་རོ། །ཞེས་ཁྱབ་མཐའ་བཅད་པ་ལ་ཡང་བརྟག་པར་བྱ་བ་འདི་ཡོད་དེ། ཨཱ་ལི་རྐྱང་བ་ཞེས་པ་ནི། ཨི་ཨུ་ཨེ་ཨོ་བཞི་ལ་ངོས་འཛིན་ཏམ་ཅི། ཡིན་ན་དེ་ལ་ཨིག་ཨུར་ཨེན་ཨོལ་སོགས་མཐའ་རྟེན་ཞུགས་པ་ཡོད་པས་འདི་དག་ཨཱ་ལི་རྐྱང་བ་ལ་མཐའ་རྟེན་སྦྱར་བ་ཡིན་པས་ན། ཁྱེད་ཀྱིས་ཁྱབ་པ་བཅད་པ་ཉམས་སོ། །འོན་ཀྱང་ཨཱ་ལི་རྐྱང་བ་ཞེས་པ་ཨི་ཨུ་ཨེ་ཨོ་མ་ཡིན་གྱི། གི་གུ། ཞབས་ཀྱུ། འགྲེང་བུ། རྣ་རུ། བཞིའི་ང་རོ་མཚོན་བྱེད་ཀྱང་བ་ལ་འདོད་དོ་ཟེར་ན། དེ་ལ་གི་གུ་སོགས་ཀྱི་སྒྲས་ཐ་སྙད་འདོགས་ན་མ་གཏོགས། ཨཱ་ལི་རྐྱང་བའི་ཐ་སྙད་མི་འཐོབ་སྟེ། དཔེར་ན་ཀཱ་ལི་རྐྱང་བ་ཞེས་པའི་ཚེ་འཕུལ་རྟེན་དང་མགོ་འདོགས་མེད་པའི་གསལ་བྱེད་རྐྱང་བ་ལ་གོ་དགོས་ཀྱི། ལེགས་སྦྱར་ལྟར་ན་དབྱངས་ཕྲལ་བའི་གསལ་བྱེད་སྲོག་མེད་ལ་མི་གོ་བ་བཞིན་ནོ། །ཞེས་པ་ནི་དཔྱད་པར་བྱ་བའི་གནས་གཉིས་པའོ། །

ཡང་། སྔོན་འཇུག་རྗེས་འཇུག་མིང་གཞི་ཅི་རིགས་པར་འགྱུར་བ་སྔོན་འཇུག་ལྔ། རྗེས་འཇུག་མིང་གཞི་ཅི་རིགས་པར་འགྱུར་བ་རྗེས་འཇུག་བཅུ། ཞེས་པ་ལ་དཔྱད་པར་བྱ་བའི་འདི་ཡོད་དེ། སྤྱིར་ཅི་རིགས་པར་འགྱུར་བ་ཞེས་པའི་དོན་ནི། ཐ་སྙད་ལ་ཡོངས་སུ་གྲགས་པ་ལྟར་ན། ཕྱོགས་གཅིག་ཏུ་འགྱུར་ཞིང་ཕྱོགས་ཅིག་ཤོས་ལ་མི་འགྱུར་བའི་ཆ་དང་ལྡན་པ་ཞིག་ཡིན་ན་དེ་ལ་ཅི་རིགས་པར་འགྱུར་བ་སྟེ་གང་ཡང་རུང་བ་ཞིག་ཏུ་འགྱུར་ཞེས་སྨྲ་དགོས་ལ། ཕྱོགས་གང་ལ་ཡང་ཁྱད་པར་མེད་པར་འགྱུར་བ་ལ་ཅི་རིགས་པའི་དོན་བསྟན་དུ་མེད་པ་འདི་རང་ཅག་ཐུན་མོང་གིས་ཁས་ལེན་དགོས་པ་ཉིད་དོ། །དེས་ན་སྔོན་འཇུག་ག་ད་བ་མ་འ་ལྔ་ནི་སྔོན་རྗེས་མིང་གཞི་གསུམ་གར་ཁྱད་མེད་པར་འཇུག་པ་ལས། དེ་གསུམ་གང་ཡང་རུང་བར་མི་འགྱུར་བའི་ཆ་ཞིག་བཞག་ཏུ་མེད་དོ། །དེ་ལྟ་ན་ཡང་རྗེས་འཇུག་བཅུ་ནི་སྔོན་རྗེས་མིང་གཞི་ཅི་རིགས་པར་འགྱུར་བ་ཞེས་སྨོས་རིགས་ཏེ། ང་ན་ར་ལ་ས་ལྔ་ནི་སྔོན་འཇུག་ཏུ་མི་འགྱུར་བའི་གནད་ཀྱིས་སོ། །དེའི་ཕྱིར་ཚིག་སྔ་མའི་ནང་ཅི་རིགས་པར་འགྱུར་བ་ཞེས་པ་ལྷག་པའི་སྐྱོན་དང་། ཚིག་ཕྱི་མའི་ནང་སྔོན་འཇུག་ཅེས་པ་ཆད་པའི་སྐྱོན་བྱུང་ངམ་དོགས་སོ། །ཞེས་པ་ནི་དཔྱད་པར་བྱ་བའི་གནས་གསུམ་པའོ། །

དེ་ལྟར་གོང་སྨོས་དེ་དག་ལ་ཞིབ་མོའི་རིགས་པས་དཔྱད་ན་ཞིབ་ཆ་མ་ཐོན་པ་འགའ་དང་འགའ་འདུག་པས་སྐབས་འདིར་གཞན་གྱིས་གང་བཤད་པ་ལ་དཔྱིས་ཕྱིན་པའི་ལེགས་པར་བཤད་པ་རུས་སྦལ་གྱི་སྤུ་ལ་འགྲན་པ་དང་། རང་སྟོབས་ཀྱིས་གང་བཤད་ལ་བློ་ལྡན་རྣམས་དགྱེས་པའི་འཛུམ་ཞལ་ངོམ་དགོས་པའི་ངེས་པ་ཡང་ཉམས་པར་མ་གྱུར་གྲང་།

འཆད་པ་སྐལ་བཟང་ཐོས་པའི་བང་མཛོད་གཏམས། །

རྩོད་པ་ཕྲ་ཞིབ་རིགས་པའི་རྒྱ་མཚོ་ཡངས། །

རྩོམ་པ་དབྱངས་ཅན་པི་ཝང་འཇེབས་ཤིང་སྙན། །

མཁས་པའི་བྱ་བ་རྣམ་གསུམ་ཨ་ཧོ་རྨད། །

ཅེས་བྱ་བ་ནི་ཀ་ཕྲེང་སུམ་ཅུ་ཚང་བའི་ཚིགས་བཅད་བྱ་དཀའ་བའི་སྙན་ངག་གི་སྒོ་ནས་བློ་གསལ་མགུ་བའི་དགའ་སྟོན་བཤམས་པའི་ངལ་གསོའི་བར་སྐབས་ཀྱི་ཚིགས་སུ་བཅད་པའོ། །

དགུ་བ། རྣམ་དབྱེ་དང་ཚིག་ཕྲད།

༡ རྣམ་དབྱེའི་གོ་དོན།

(N*ཆོས་གང་ཡང་རུང་བ་ཞིག་གི་མིང་ཚིག་དེ་གཞན་དང་མ་འདྲེས་པར་རྣམ་པར་ཏེ་སོ་སོར་དབྱེ་ཞིང་འབྱེད་ནུས་པའི་སྒྲའི་ཆ་ཤས་སུ་གྱུར་པའི་ཚིག་ཕྲད)་ཅིག་ལ་(Nརྣམ་དབྱེ་)ཞེས་བྱ་སྟེ། དཔེར་ན། (N**གནམ་གྲུ་)ཞེས་བརྗོད་པའི་སྒྲ་དེ་ལ་ས་ཐོག་གི་རི་ར་བ་ཁང་ཁྱིམ་ལྗོན་ཤིང་སོགས་དང་། བར་སྣང་གི་ཉི་ཟླ་སྐར་གསུམ་འཇའ་སྤྲིན་སོགས་ཀྱི་མིང་དང་མ་འདྲེས་པར་འབྱེད་པའི་སྒྲའི་ཆ་ཤས་ནུས་པ་ཅན་ཞིག་ཡོད་པ་དེ་ལ་རྣམ་དབྱེ་དང་པོ་མིང་ཙམ་བརྗོད་ཅེས་འདོགས་པ་བཞིན་ནོ། །དེས་ན་མིང་རྐྱང་ཡོད་ཚད་དང་བྱ་བྱེད་ལས་གསུམ་སྐུལ་ཚིག་དང་བཅས་པ་འདིའི་ཁོངས་སུ་བསྡུའོ། །

དེ་བཞིན་དུ། ནམ་མཁའ་ལ་འཕུར། ཞེས་པའི་ངག་དེ་ལ་བྱ་བའི་ཡུལ་ལམ་གཞི་བར་སྣང་ནམ་མཁའི་དབྱིངས་སུ། གནམ་གྲུའམ་བྱ་རྒོད་ལྟ་བུ་ཞིག་གཤོག་པ་བགྲད་ནས་འཕུར་བའི་ལས་དེ་སྟོན་པ་ལ། ལ་དོན་གྱི་སྒྲ་སྦྱར་བས་ནི་གཞན་དང་མ་འདྲེས་པའི་སྒྲའི་ནུས་པ་ཞིག་གསལ་བར་ཐོན་པ་ལྟ་བུ་དང་། ཡང་། ཁ་ལོ་བས་འཕྲུལ་འཁོར་བསྐྱོད། ཅེས་བརྗོད་པའི་ཚེ་ན། བསྐྱོད་བྱ་གནམ་གྲུ་ལྟ་བུ་ལ་ཁ་ལོ་བས་མ་བསྐྱོད་བར་དུ་མི་འཕུར་ལ། བསྐྱོད་པའི་སྟོབས་ཀྱིས་འཕུར་བ་དེ་ཉིད། བྱེད་པ་བོ་ཁ་ལོ་བས་བྱས་པར་སྟོན་པ་ལ་རྣམ་དབྱེ་གསུམ་པ་བྱེད་སྒྲ་སྦྱར་བ་ནི་གཞན་དང་མ་འདྲེས་པར་འབྱེད་པའི་སྒྲའི་ཆ་ཤས་ནུས་ལྡན་ཞིག་ཡིན་པ་ལྟ་བུ་དང་། ཡང་། གནམ་གྲུར་བསྡད་ནས་ཉི་མ་རིལ་འཛིན་ལ་ལྟ་རུ་འགྲོ། ཞེས་པའི་ཚེ་ས་ཐོག་ནས་ཉི་འཛིན་ལ་བལྟས་པ་ལས་བར་སྣང་མཐོན་པོར་འཕུར་ནས་བལྟས་ན་ཕན་སླེབས་ཆེ་སྟབས། དེ་བལྟ་བའི་སླད་དུ་འགྲོ་ཞེས་པའི་ཚིག་གིས་དགོས་པ་གང་གི་ཆེད་དུ་འགྲོ་བའི་དོན་སྟོན་པ་ནི་དགོས་ཆེད་ཡིན་པ་ལྟ་བུ་དང་། ཡང་། གནམ་ནས་བབས། ཞེས་པའི་ངག་ཚིག་དེ་ལ་ཕལ་སྐད་དུ་ཆར་བབས་པ་ལ་གནམ་བབས་ཟེར་བ་ལྟ་བུ་ལ་མི་གོ་བར། གནམ་གྲུ་ལྟ་བུ་ཞིག་འཕུར་བའི་མཐའ་ལ་བར་སྣང་འབྱུང་ཁུངས་ཀྱི་གཞི་དེ་ལས། ས་ཐོག་ཏུ་མར་བབས་པ་སྟེ་བར་སྣང་དེ་ལས་བྱུང་བ་ལྟ་བུ་སྟོན་བྱེད་ལ་འབྱུང་ཁུངས་ཀྱི་སྒྲ་སྦྱར་བས་གཞན་དང་ཐུན་མོང་མ་ཡིན་པའི་སྒྲའི་ནུས་པ་ཞིག་ཐོན་པ་ལྟ་བུ་དང་། ཡང་། གནམ་གྲུའི་སྒྲ། ཞེས་རྗོད་བྱེད་ཀྱི་ངག་དེ་ལ་གནམ་གྲུའི་འཕྲུལ་འཁོར་དྲག་ཏུ་འཁོར་བའི་སྒྲ་རྣ་བ་འོན་པར་བྱེད་པ་དེ་གནམ་གྲུ་དང་འབྲེལ་བར་སྟོན་པ་ལ་གི་སོགས་འབྲེལ་སྒྲ་སྦྱར་བའི་ཚེ་ན་གཞན་དང་མི་འདྲེས་པའི་སྒྲའི་ནུས་པ་ཁྱད་པར་ཅན་ཞིག་ཐོན་པ་ལྟ་བུ་དང་། ཡང་། གནམ་གྲུ་ཤར་ཕྱོགས་ཀྱི་འབབ་ཐང་ན་བབས་འདུག་ཅེས་པ་ལྟ་བུའི་ཚིག་གིས་གནམ་གྲུ་དེ་གང་ན་བབས་འདུག་པའི་གནས་གཞི་དེ་ཐུན་མོང་མ་ཡིན་པར་སྟོན་ཅིང་གསལ་བར་བྱེད་པ་ལྟ་བུའོ། །

སྤྱིར་འཛམ་བུ་གླིང་གི་མིའི་སྐད་རིགས་ལ་མདོ་སྡེ་རྣམས་སུ་བདུན་བརྒྱ་ཉི་ཤུ་ཡོད་པར་གསུངས་པ་དང་། ད་ལྟ་སའི་གོ་ལ་ཁྱོན་དུ་སྐད་རིགས་མི་འདྲ་བ་སྟོང་དང་ལྔ་བརྒྱ་ལྷག་ཡོད་པར་བཤད་པ་གང་ཡིན་ཡང་། མིང་དང་མིང་གི་བར་དང་། མིང་དང་ཚིག་གི་བར་དང་། ཚིག་དང་ཚིག་གི་བར་སོ་སོར་མ་འདྲེས་པར་འབྱེད་པའི་དོན་དུ་རང་རང་གི་སྐད་གདངས་ལས་ཐོན་པའི་རྣམ་དབྱེ་དངོས་སམ་དོན་ཐོབ་ཅི་རིགས་པའི་སྒྲའི་ཆ་ཤས་རེ་ནི་ངེས་པར་ཡོད་དགོས་ལ། དེའི་ཕྱིར་བོད་ཀྱི་སྐད་བརྡ་ལའང་བྱེད་འབྲེལ་དང་ལ་དོན་གྱི་རྣམ་དབྱེ་ནི་སྒྲོ་བཏགས་པ་ཙམ་མ་ཡིན་པར་ཁ་སྐད་ལ་གསལ་བོར་ཐོན་པ་ཞིག་ཡིན་ཏེ། དཔེར་ན། ཨ༨ རོག་ཁྱོད་གང༦ གི་ཡིན། ཕྱོགས་གང༢ ལ་འགྲོ། ཅིའི་དོན་དུ༤ འགྲོ། སྐྱེ་ཡུལ་གང་ན༧ ཡོད། ཆུའི་རབ་གང་ནས༥ བརྒལ། ཞག་མལ་ག་ཙམ་གྱིས༣ ཡོང་། དོན་གྲུབ༡ སེངྒེ་ཟེར་བ་དེ་ཁྱོད་ཀྱིས་ཨེ་ཤེས། ཞེས་དྲི་བ་བྱེད་པའི་ཁ་སྐད་འདི་ཙམ་ལ་ཡང་རྣམ་དབྱེ་བརྒྱད་ཀ་རང་ཤུགས་ཀྱིས་ཐོན་ཡོད་པ་བཞིན་ནོ། །

དེས་ན་ཐོན་མིས་རྣམ་དབྱེ་བརྒྱད་དུ་ཕྱེ་བའི་བརྟེན་ཁུངས་དེ་གང་ཡིན་ཞེ་ན། གཙོ་བོ་བོད་བྱིངས་ཀྱི་ཁ་སྐད་ལ་བརྟེན་ནས་བཟོས་པ་ནི་གོང་དུ་བཤད་པ་འདིས་གྲུབ་ལ། གཞུང་བསྟན་བཅོས་ཀྱི་དབང་དུ་བྱས་ན། སྔར་བཤད་པ་ལྟར་སུམ་རྟགས་ཀྱི་བརྟེན་ཁུངས་ནི་ལེགས་སྦྱར་གྱི་བརྡ་སྤྲོད་པའི་གཞུང་ཡིན་པས་ན། དེར་མིང་ཙམ་བརྗོད་པ་སོགས་རྩ་བའི་རྣམ་དབྱེ་བརྒྱད་དང་། དེ་རེ་རེ་ལ་གཅིག་ཚིག་གཉིས་ཚིག་མང་ཚིག་གིས་དབྱེ་བས་ཉི་ཤུ་རྩ་གཅིག་ཏུ་ཡོད་ན་ཡང་། བོད་ལ་རྩ་བའི་དབྱེ་བ་བརྒྱད་ཀྱིས་ཆོག་པར་དགོངས་ནས་རྣམ་དབྱེ་བརྒྱད་དུ་གཏན་ལ་ཕབ་པ་ཡིན་ནོ། །དེ་ལྟ་ན་ཡང་ལེགས་སྦྱར་དང་བོད་ཀྱི་རྣམ་དབྱེ་ཕྱོགས་མཚུངས་ཙམ་ལས་ཆ་ཐམས་ཅད་ནས་འདྲ་བར་མི་སེམས་ཏེ། ལེགས་སྦྱར་ལྟར་ན། (Hསྒྲ་མདོ་)ལས། (Gརྣམ་དབྱེའི་མཐའ་ཅན་ནི་ཚིག་གོ །རྣམ་དབྱེ་མེད་པ་ནི་མིང་ངོ་།) །ཞེས་རྣམ་དབྱེ་མ་བྱིན་པའི་སྐབས་དེ་ལ་མིང་དང་། རྣམ་དབྱེ་བྱིན་ཤུལ་ལ་ཚིག་ཅེས་བརྗོད་རིགས་ཀྱི། བོད་ལྟར་རྣམ་དབྱེ་དང་པོའི་དཔེར་བརྗོད་ལ། ཀ་བ་དང་། བུམ་པ་ཞེས་གཞག་ཏུ་མི་རུང་ངོ་། །དེ་ཡང་གསལ་བར་བཤད་ན། ལེགས་སྦྱར་ལ། བུམ་པའི་སྐད་དོད་གྷ་ཊ་ལ་རྣམ་དབྱེ་དང་པོའི་གཅིག་ཚིག་སི་བྱིན། ཨི་བརྗོད་དོན་ཡིན་པས་ཕྱིས། ས་ར་དག་གི་རྣམ་བཅད་དོ། །ཞེས་པའི་མདོས་བསྒྲུབས་པས། གྷ་ཊཿཞེས་ཚེག་དྲག་ཅན་དུ་འགྲུབ་ལ། བོད་སྐད་ཀྱི་བུམ་པ་ཞེས་པའི་མིང་རྐྱང་ལ་རྣམ་དབྱེ་དང་པོ་བྱིན་པས་ཡིག་གཟུགས་མི་འདྲ་བ་འདི་འབྱུང་ཞེས་གཞག་ཏུ་མེད་པ་ཡིན་ནོ། །དེའི་ཕྱིར་སུམ་ཅུ་བའི་རྣམ་དབྱེ་དང་པོ་ལས་འཕྲོས་ནས་མིང་རྐྱང་གི་རིགས་ཡོད་དོ་ཅོག་དང་། རྟགས་འཇུག་གི་སྔོན་འཇུག་ལྔ་དགོས་པ་ཅིའི་ཕྱིར་འཇུག་པའི་སྐབས་ལས་འཕྲོས་ནས་ལས་ཚིག་ཇི་སྙེད་བསྟན་པ་རྣམས་ནི་རྣམ་དབྱེ་དང་པོའི་སྐབས་ཀྱི་མིང་ཙམ་བརྗོད་པ་ལ་འཇོག་དགོས་པ་ནི་ཐོན་མིའི་དགོངས་པ་རྨ་མེད་པ་ཡིན་ན་ཡང་། དེ་དག་སུམ་རྟགས་ཀྱི་གཞུང་དུ་ཚང་བར་བཀོད་ན་ཡིག་ཚོགས་མང་བར་འགྱུར་ཞིང་། ཕྱི་རབས་པ་རྣམས་ཐོས་བསམ་གྱིས་འཇུག་པ་ལ་དོག་མི་བདེ་བར་དགོངས་ནས་འགྲེལ་བྱེད་མཛད་པ་པོ་རྣམས་ཀྱིས་ཟུར་དུ་བཀར་ནས་དག་ཡིག་དང་དག་སྡེབ་ཅེས་བྱ་བ་ལ་སོགས་པ་གཏན་ལ་ཕབ་པ་ཡིན་ནོ། །དེ་ཤེས་ན་ནི་སུམ་རྟགས་ཀྱི་གཞུང་འདི་བོད་ཀྱི་སྒྲ་རིག་པ་ཇི་སྙེད་པའི་རྩ་བ་ཡིན་པ་དང་། དག་ཡིག་རྣམས་ནི་དེ་གཉིས་ཀྱི་ཟུར་བཀོལ་ཡིན་པའི་ངེས་པའང་འདྲོང་བར་འགྱུར་རོ། །གང་ལྟར་མིང་རྐྱང་ཇི་སྙེད་པ་རྣམ་དབྱེ་དང་པོ་ལ་འཇོག་དགོས་པ་ནི་རྟགས་འཇུག་གི་ཐད་དུ། རྣམ་དབྱེ་དང་པོ་ལ་ཆོས་དངོས་ཞེས་བརྗོད་པ་དང་། མིང་ཙམ་བརྗོད་པ་ཞེས་པ་དང་། ངོ་བོ་ཙམ་བརྗོད་པ་ཞེས་པ་རྣམས་ཀྱིས་ལེགས་པར་གྲུབ་བོ། །སི་ཏུའི་རྟགས་འཇུག་གི་སྐབས་སུ་ཡང་། མིང་ལ་ནི་བདག་གཞན་དང་དུས་གསུམ་གྱི་དབྱེ་བ་ཅན་རྣམས་དང་མིང་རྐྱང་ཡང་རུང་སྟེ་ཁྱད་པར་མེད་དོ། །ཞེས་གསུངས་པ་ནི་ཤིན་ཏུ་ལེགས་སོ། །

དེས་ན་རྣམ་གླིང་བས། སུམ་ཅུ་བའི་གཞུང་གི་ཐད་འདིར། སླར་བསྡུ་ཙམ་བསྟན་ཡོད་པ་ལ་བསམས་ནས་རྣམ་དབྱེ་དང་པོའི་དཔེར་བརྗོད་འཇོག་པའི་ཚབ་ཏུ། སླར་བསྡུ་ཁོ་ན་འགོད་པ་ལས་རྣམ་དབྱེ་དང་པོའི་གོ་དོན་ཅི་ཡང་མ་བཤད་པ་དང་དེའི་དཔེར་བརྗོད་ཙམ་ཡང་མི་འགོད་པ་ནི་གཞུང་གི་བསྟན་དོན་རྫོགས་པར་མ་བཀྲལ་བའི་སྐྱོན་དུ་ཆེའོ། །

ཞ་ལུ་ལོ་ཆེན་དང་པྲ་སྟི་དགེ་བཤེས་རིན་པོ་ཆེ་སོགས་ཀྱིས། སླར་བསྡུ་ལ་རྣམ་དབྱེ་དང་པོ་དང་འབྲེལ་བ་ཞེས་བཤད་པ་ནི་ཤིན་ཏུའང་ལེགས་ཏེ། དེ་ལྟ་མིན་ན་སླར་བསྡུ་འདི་རྣམ་དབྱེ་གང་གི་གྲས་སུ་བསྡུ་བཤད་དུ་མེད་དོ། །དེ་ཡང་ཡིན་ཏེ། རྣམ་དབྱེ་གཉིས་པ་སོགས་སྟོན་པའི་སླད་དུ་གཞུང་ལས་ལ་དོན་བསྟན་པའི་གོང་རོལ་དེར་སླར་བསྡུ་བསྟན་པའི་རིམ་པ་ནི་དེ་ཡིན་ནོ། །

རྣམ་དབྱེ་བརྒྱད་པ་བོད་པ་ནི་ལེགས་སྦྱར་དང་རིགས་བསྒྲེས་ནས་རྣམ་དབྱེ་བརྒྱད་ཀྱི་གྲས་སུ་བགྲངས་པ་ཙམ་སྟེ། བོད་ལ་ནི་རྣམ་དབྱེ་དང་པོ་མིང་ཙམ་བརྗོད་པ་ཉིད་ལས་ཟུར་དུ་མཚན་གཞི་མི་འདྲ་བ་ཞིག་གཞག་ཏུ་མེད་དོ། །ལེགས་སྦྱར་གྱི་སྒྲའི་གཞུང་དུ་ཡང་། རྣམ་དབྱེ་བརྒྱད་པ་བོད་པ་ཞེས་པའི་ཐ་སྙད་ཡོད་མེད་ལ་བརྟག་པར་བྱ་དགོས་ཏེ། རྗེ་འཇམ་དབྱངས་བཞད་པའི་རྡོ་རྗེས་མཛད་པའི་ལེགས་སྦྱར་གཅེས་པའི་གནད་བསྡུས་མགྲིན་པའི་ལྕགས་སྒྲོག་རང་གྲོལ་ལས། ལོ་ཙཱ་བ་ཆེན་པོ་ནམ་མཁའ་བཟང་པོའི་གསུང་ལས། བདུན་པོ་ལས་མ་གཏོགས་པའི་བརྒྱད་པ་བོད་པ་ཞེས་པ་ཚད་ལྡན་གྱི་གཞུང་གང་ལས་ཀྱང་མི་འབྱུང་ཞིང་། བོད་པ་ལའང་དང་པོའི་རྣམ་དབྱེ་སྟེར་བར་བཤད་པའི་ཕྱིར་རྣམ་དབྱེ་བརྒྱད་པ་ཟུར་དུ་འཆད་མི་རིགས་སོ། །ཞེས་གསུངས་སོ། །ཞེས་བཀོད་ཡོད་པའི་ཕྱིར་རོ། །

འོ་ན་རྣམ་དབྱེ་བརྒྱད་པའི་དཔེར་བརྗོད་ཐད་དུ། འགྲེལ་བྱེད་སྔ་མ་རྣམས་སུ་ཀྱེ་དང་ཀྭ་ཡེ་སོགས་བཀོད་པ་ཅི་ཡིན་ཞེ་ན། དེ་ནི་བོད་པ་གསལ་བྱེད་དམ་མཚོན་བྱེད་ཀྱི་དོན་དུ་བཀོད་པ་ལས་རྣམ་དབྱེ་དངོས་ནི་མིན་ནོ། །བོད་དུ་མ་ཟད་ལེགས་སྦྱར་གྱི་སྐབས་སུའང་། ཀུན་ཏུ་བོད་པའི་དོན་དུ་ཧེ་སྔོན་དུ་བཞག ཅེས་ཧེ་ཡིག་བོད་པའི་དོན་མཚོན་བྱེད་དུ་འགོད་པ་ཡིན་གྱི། རྣམ་དབྱེ་དངོས་ནི་སི་ཨཽ་ཛས྄་ཞེས་རྣམ་དབྱེ་དང་པོའི་སྐབས་དང་འདྲ་བའོ། །

དེ་ཡང་བརྒྱད་པའི་སྐབས་སུ། ཀུན་ཏུ་བོད་པ་ལ་སི་དྷིའོ། །ཞེས་དང་པོའི་གཅིག་ཚིག་སི་ལ་དྷི་ཞེས་འབོད་དགོས་པ་ནི་ཁྱད་པར་ཙམ་སྟེ། འདི་དག་ནི་ཞར་ལ་བྱུང་བ་ཡིན་ཡང་བོད་ཀྱི་རྣམ་དབྱེ་དཔྱིས་ཕྱིན་པར་ཤེས་པར་ལ་མེད་ཐབས་མེད་པར་ཤེས་དགོས་པའི་གནད་ཀ་དག་ཡིན་ནོ། །

༢ ཚིག་ཕྲད་ཀྱི་གོ་དོན།

(N*མིང་ཚིག་གཅིག་གམ་དུ་མའི་ཐོག་མཐའ་བར་གསུམ་ཅི་རིགས་ཀྱི་གནས་སུ་ཕྲད་ཀྱི་སྒྲ་དེ་སྦྱར་བ་ན་དོན་ཞིག་སྟོན་ལ། དེ་ལྟར་མ་སྦྱར་བའི་ཕྲད་ཀྱི་སྒྲ་རྐྱང་བ་དེས་སྤྱི་བམ་པ་ཞིག་ལས་དོན་གསལ་བོ་གང་ཡང་མི་སྟོན་)ནོ། །དེ་འདྲ་བ་ལ་ཚིག་ཕྲད་ཅེས་ཟེར་བ་ཡིན་ཏེ། དཔེར་ན། རི་ཆེ་ཞེས་པའི་བར་དུ་དེ་སྒྲ་སྦྱར་བས་རི་དེ་ཆེ་ཞེས་གྲུབ་པ་ལ་མཚོན་ན། རི་ཆེ་ཞེས་བརྗོད་པས་རི་གང་ཞིག་ཆེ་བར་སྟོན་པ་མི་གསལ་ཞིང་། ལྷག་པར་དེ་སྒྲ་རྐྱང་བས་སྤྱི་བམ་པ་ཞིག་ལས་ཅི་ཡང་མི་སྟོན་ལ། བར་དུ་དེ་སྦྱར་བས་རི་དེ་ཆེ་ཞེས་བརྗོད་པས་གླེང་མོ་བྱ་ཡུལ་གྱི་མི་དེའི་བློ་ངོར་སྐབས་དེའི་བརྗོད་བྱར་གྱུར་པའི་ཙོང་ཁའི་སྐྱེས་རི་དེ་གཏོས་ཆེ་བ་ཞིག་ཡིན་རྒྱུ་རེད་སྙམ་པ་སྐྱེས་པ་ན། ཚིག་ཕྲད་ཀྱི་དེ་སྒྲ་སྦྱར་བའི་དགོས་པ་ཡོངས་སུ་གྲུབ་པར་གྱུར་པ་ཡིན་ནོ། །

ཡང་། ཉི་མ་ཤར་ཅེས་པའི་བར་དུ་ཡང་སྒྲ་བཅུག་པས་ཉི་མ་ཡང་ཤར། ཅེས་བརྗོད་པ་ན་ཉི་ཤར་ཅེས་པའི་དོན་ཙམ་ལས་འདས་ཏེ་ཡང་སྒྲས་ད་དུང་དོན་གཞན་པ་ཞིག་དྲངས་འོངས་པ་ལྟ་བུ་སྟེ། དཔེར་ན། ཉི་མ་ཡང་ཤར། དུས་ཚོད་ཀྱང་རན། ཞེས་པ་ལྟ་བུ་འདྲེན་པའོ། །ཡང་ན། ཉི་མ་ཡང་ཤར། བསེར་ཁ་ཡང་འཇམ། ཞེས་པ་ལྟ་བུ་དྲངས་འོངས་པ་བཞིན་ཏེ། དེས་ཚིག་ཕྲད་དུ་གྱུར་པའི་ཡང་སྒྲ་དེ་ལ་ནུས་པ་ཅི་ཡོད་གསལ་བར་བསྟན་ཏོ། །

ཡང་། སྐབས་འདིར་ཚིག་ཕྲད་དེ་གསལ་བར་སྟོན་པའི་སླད་དུ་ཚིག་གྲོགས་ལ་སྦྱོར་བ་དང་། བརྗོད་བདེ་བར་སྟོན་པའི་སླད་དུ་མིང་གི་ཆ་ཤས་ལ་སྦྱོར་བ་དང་། ཚིག་མཛེས་པར་བྱེད་པའི་སླད་དུ་ཚིག་རྒྱན་ལ་སྦྱོར་བ་དང་། སྡེབ་སྦྱོར་འགྲིག་པའི་དོན་དུ་ཁ་སྐོང་བའི་ཚིག་ལ་སྦྱོར་དགོས་པའང་ཡོད་དེ། དཔེར་ན། སྟོན་ཀའི་གནམ་ནི་རྡུལ་མེད་ཅིང་དྲི་མ་དང་བྲལ་བ་ཞིག་རེད་ཟེར་བ་ལ་མཚོན་ན། དེས་སྟོན་ཀའི་གནམ་དེ་རྡུལ་མེད་དྲི་བྲལ་ཞིག་ཡིན་པར་བསྟན་པ་ཙམ་ལས་དོན་གཞན་པ་ཅི་ཡང་མ་བསྟན་མོད། འོན་ཀྱང་བར་གྱི་ནི་ཅིང་དང་གསུམ་ནི་དོན་གསལ་བྱེད་ཀྱི་ཚིག་གྲོགས་སུ་གྱུར་པའི་ཕྲད་ཡིན་པ་ལྟ་བུ་དང་། ཡང་ཤེད་ཆེན་ལ་ཤེད་མོང་ཆེན་པོ། ཞེས་པ་དང་། ལག་བདེ་ལ་ལག་པ་བདེ་མོ། ཞེས་པ་ལྟ་བུའི་མོང་པོ་པ་མོ་སོགས་ནི་བརྗོད་བདེ་བའི་མིང་གི་ཆ་ཤས་སུ་གྱུར་པའི་ཕྲད་དང་། ཡང་མཛའ་གྲོགས་དམ་པ་ཉིད་སྐུ་ཁམས་བཟང་ངམ། ཞེས་དང་། ཐ་ཤལ་བ་ང་ཉིད་ཀྱང་བདེ་བར་བདོག ཅེས་པ་ལྟ་བུའི་བར་གྱི་ཉིད་སྒྲ་གཉིས་ནི་ཚིག་མཛེས་པར་བྱེད་པའི་ཕྲད་དང་། ཡང་།

མཁས་མང་ཚོགས་པའི་དབུས་སུ་ནི། །

ལེགས་བཤད་གཏམ་གྱི་དགའ་སྟོན་འགྱེད། །ཅེས་དང་།

དཔྱིད་ཀྱི་དགའ་སྟོན་ཤར་བའི་དུས་དག་ཏུ། །

རིག་པའི་གཞུང་ལ་བརྩོན་པ་བརྒྱ་ཕྲག་བསྟེན། །

ཞེས་པ་ལྟ་བུའི་ཚིགས་བཅད་བར་གྱི་ནི་དང་དག་སྒྲ་ནི་ཚིགས་བཅད་དེའི་ཚེག་བར་ཚང་བའི་ཕྱིར་ཁ་སྐོང་དུ་སྦྱར་བའི་ཕྲད་ལྟ་བུའོ། །

རྣམ་དབྱེ་ཐམས་ཅད་ཀྱང་ཕྲད་ཡིན་ཡང་། ཚིག་ཕྲད་རྐྱང་བ་ཞེས་པ་ཕྲད་དང་མི་འདྲ་སྟེ། རྣམ་དབྱེ་ཡིན་ལ་ཕྲད་རྐྱང་མིན་པ་ནི། མིང་རྐྱང་ཡོད་ཚད་དང་། ཕྲད་རྐྱང་ཡིན་ལ་རྣམ་དབྱེ་མིན་པ་ནི། རྗེས་འཇུག་ལ་མི་བལྟོས་པའི་ཕྲད་རང་དབང་ཅན་ཡོད་དོ་ཅོག་དང་། གཉིས་ཀ་ཡིན་པ་ནི། ལ་དོན་བྱེད་འབྲེལ་རྣམས་དང་། གཉིས་ཀའི་གང་ཡང་མ་ཡིན་པ་ནི་དབྱངས་བཞི་རྣམས་ཡིན་ནོ། །

དེའི་ཕྱིར་རྣམ་དབྱེ་དང་ཕྲད་རྐྱང་གི་ཁྱད་པར་ལ་དེ་ལྟ་བུའི་མུ་བཞིའི་སྒོ་ནས་ཀྱང་རྟོགས་པར་བྱའོ། །

(Dཚིག་ཕྲད་)ལ་དབྱེ་ན། རྩ་བའི་དབྱེ་བ་ནི་གཉིས་ཏེ། (རྗེས་འཇུག་གི་ཁྱད་པར་ལ་བལྟོས་པའི་ཕྲད་གཞན་དབང་ཅན་དང་། དེ་ལ་མི་བལྟོས་པའི་ཕྲད་རང་དབང་ཅན་)གཉིས་ཡོད། དང་པོ་ནི། ལ་དོན་སུ་རུ་དུ་སོགས་དང་། བྱེད་འབྲེལ་གི་གྱི་ཀྱི་ཡི་སོགས་ཡིན་ལ། གཉིས་པ་ནི། ནི་སྒྲ། དང་སྒྲ། གང་སྒྲ་སོགས་ཡིན་ནོ། །བྱེ་བྲག་གི་དབྱེ་བའི་དབང་དུ་བྱས་ན། ཕྲད་ཉིས་འདུས་དང་མང་འདུས་སོགས་ཕྲད་རང་དབང་ཅན་ལ་མཐའ་ཡས་པ་ཞིག་ཡོད་དེ། ད་སྔ་སུས་ཀྱང་གྲངས་བཅད་འདི་ཙམ་མོ་ཞེས་ཁ་ཚོན་བཅད་པ་ཞིག་མ་མཐོང་ངོ་། །ཨ་ལ་ཤ་སོགས་ཀྱིས་མང་ཙམ་ཞིག་བཀོད་ཡོད་དོ། །





ཐོན་མིའི་ཞལ་ལུང་ཁག་གསུམ་པ།




དྲུག་པ། འགྱུར་ཕྱག་གི་སྐབས།

ཀ དངོས་ཀྱི་དོན།

སི་ཏུའི་འགྲེལ་བར། ངག་གི་དབང་ཕྱུག་འཇམ་པའི་དབྱངས་ལ་ཕྱག་འཚལ་ལོ། །ཞེས་དང་བསྟན་འགྱུར་ཁྲོད་ཀྱི་སུམ་ཅུ་བ་སོགས་ཀྱི་དབུར། སྨྲ་བའི་དབང་ཕྱུག་འཇམ་པའི་དབྱངས་ལ་ཕྱག་འཚལ་ལོ། །ཞེས་དང་། པྲ་སྟིའི་འགྲེལ་བར། སྨྲ་བའི་དབང་ཕྱུག་ལ་ཕྱག་འཚལ་ལོ། །ཞེས་པ་ཙམ་དང་། གསེར་ཏོག་འགྲེལ་བར། སྨྲ་བའི་དབང་ཕྱུག་རྗེ་བཙུན་འཇམ་པའི་དབྱངས་ལ་སྒོ་གསུམ་གུས་པས་ཕྱག་འཚལ་ལོ། །ཞེས་སོགས་ཚིག་འདྲ་མིན་དུ་མ་འབྱུང་ངོ་། །འདིས་མཚོན་པའི་སུམ་རྟགས་ཀྱི་གཞུང་ཚིག་ལ་ཡང་མི་འདྲ་བ་དང་གོ་རིམ་མི་འདྲ་བ་དུ་མ་ཞིག་བྱུང་བ་ནི། བསྟན་པ་སྔ་དར་དང་ཕྱི་དར་གྱི་རྐྱེན་དབང་གིས་དཔེ་རྒྱུན་འདྲ་མིན་མང་དུ་འཕེལ་བ་ལས་བྱུང་བར་མངོན་ཏེ། འོག་ཏུ་ཡང་འཆད་པར་འགྱུར་རོ། །

སྤྱིར་འགྱུར་ཕྱག་འདི་བཀོད་མེད་པའི་སུམ་ཅུ་བའི་འགྲེལ་བའང་སྣང་སྟེ། ཞ་ལུ་ལོ་ཆེན་གྱི་འགྲེལ་བར་འགྱུར་ཕྱག་ཏུ་མ་ཟད། རྒྱ་བོད་ཀྱི་སྐད་ཤན་སྦྱར་བའི་མཚན་སྨོས་པ་ཡང་མེད། གསེར་ཏོག་འགྲེལ་བར་བཀོད་ཡོད་ཀྱང་། ཨ་ལ་ཤ་ལྷ་རམས་པ་དང་ཁོང་བ་གཉིས་ནས་དེ་ལ་འགྱུར་ཕྱག་གི་མིང་མི་འདོགས་ཞེས་ནན་ཏན་དུ་གསུངས། འོན་ཀྱང་ཨ་ལ་ཤས། རྣམ་གླིང་འགྲེལ་བར་འགྱུར་ཕྱག་སྨོས་པའི་རྒྱུ་མཚན་བཀོད་པ་དེ་མི་འདོད་པ་ལས་སྤྱིར་འགྱུར་ཕྱག་གི་མིང་ཙམ་ཡང་མི་འདོགས་ཞེས་མ་གསུངས་སོ། །

སློབ་དཔོན་ཐོན་མི་ནས་བཟུང་སྔོན་བྱུང་ལོ་ཙཱ་བ་རྣམས་ཀྱིས་སྐད་རིགས་གཞན་གྱི་སྟེང་ནས་རྒྱལ་བའི་སྡེ་སྣོད་གསུམ་སོགས་བོད་སྐད་དུ་བསྒྱུར་བར་མཛད་དུས། འགྱུར་ལེགས་པར་མཐར་ཕྱིན་པའི་དོན་དུ་རང་གི་ལྷག་པའི་ལྷ་ལ་ཕྱག་འཚལ་བའི་མིང་མང་ཉུང་ཅི་རིགས་བཀོད་ཡོད་པ་ནི་ལོ་ཙཱ་བ་སོ་སོས་བར་དུ་བཅུག་པ་ཡིན་གྱི། བསྒྱུར་བྱའི་གཞུང་རང་ན་མེད་དོ། །དེ་ཡང་ལོ་ཙཱ་བ་ཆེན་པོ་སྐ་ཅོག་ཞང་གསུམ་གྱི་དུས་སུ། འདུལ་བའི་སྡེ་སྣོད་ཀྱི་དབུར་ཐམས་ཅད་མཁྱེན་པ་ལ་ཕྱག་འཚལ་བ་དང་། མདོ་སྡེའི་སྡེ་སྣོད་ཀྱི་དབུར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དམ། དཀོན་མཆོག་གསུམ་ལ་ཕྱག་འཚལ་བ་དང་། མངོན་པའི་སྡེ་སྣོད་ཀྱི་དབུར་འཕགས་པ་འཇམ་དཔལ་ལ་ཕྱག་འཚལ་ལོ་ཞེས་བསྒྱུར་བྱའི་གཞུང་དེ་སྡེ་སྣོད་གསུམ་གྱི་གང་ཡིན་ཤེས་ཕྱིར་དེ་ལྟར་སྦྱོར་དགོས་པའི་བཀས་བཅད་པ་མཛད་དོ། །

ཁ། མཐའ་དཔྱད་པ།

རྣམ་གླིང་བས། འདིར་འཇམ་དཔལ་ལ་ཕྱག་འཚལ་བ་ནི། བསྟན་བཅོས་བསྒྱུར་བ་སོགས་ལ་བར་ཆད་མི་འབྱུང་བའི་ཆེད་དུ་ལོ་ཙཱ་བ་རྣམས་ཀྱིས་ཕྱག་མཛད་པ་དང་རྗེས་མཐུན་པར་ཞེས་བཀྲལ་བ་ནི་འཐད་པར་མ་མཐོང་སྟེ། སུམ་ཅུ་བ་མ་བརྩམས་པའི་གོང་རོལ་ཏུ། དཔེར་བྱ་འོས་པའི་ལོ་ཙཱ་བའི་འགྱུར་ཕྱག་སྟོན་རྒྱུ་མེད་དོ། །ཞེས་སི་ཏུས་སྐྱོན་བསྟན་པ་ཤིན་ཏུ་མད་དོ། །

འོན་ཀྱང་རྟོག་གེ་བ་ཁ་ཅིག་འདི་སྐད་དུ། སི་ཏུ་རང་གིས་འགྲེལ་སྐབས་བསྟན་བཅོས་འདི་དཔྱད་པ་གསུམ་གྱིས་རྣམ་པར་དག་པས་རྗེས་འཇུག་རྣམས་ཀྱིས་འཕགས་ཡུལ་ནས་བསྒྱུར་པའི་བསྟན་བཅོས་ཁྱད་པར་འཕགས་པ་རྣམས་དང་མཚུངས་པར་ལྟ་ཞིབ་དོན་དུ་གཉེར་རིགས་སོ། །ཞེས་འདོམས་པའི་དོན་དུ་ཐུ་མི་ཉིད་ཀྱིས་བསྒྱུར་པའི་མདོ་རྒྱུད་རྣམས་ཀྱི་འགྱུར་ཕྱག་དང་མཐུན་པར་འཕགས་པ་འཇམ་དཔལ་ལ་ཕྱག་མཛད་པའོ། །ཞེས་པ་ལ་བརྟག་པར་བྱ་བ་འདི་ཡོད་དེ། ཐོན་མིས་སུམ་ཅུ་བ་མ་བརྩམས་པའི་གོང་དུ་བོད་ན་འཕགས་ཡུལ་ནས་བསྒྱུར་པའི་བསྟན་བཅོས་ཁྱད་འཕགས་ཡོད་དམ་ཅི། ཡོད་ན་གཞན་ལ་བཀག་པའི་སྐྱོན་རང་ལ་ཕྱིར་འཁོར་བར་འགྱུར། མེད་ན་ཁྱེད་ཀྱིས་དེ་རྣམས་དང་མཚུངས་པ་ལྟ་ཞིང་དོན་དུ་གཉེར་རིགས་སོ་ཞེས་འདོམས་པའི་དོན་དུ་ཐོན་མིས་འགྱུར་ཕྱག་དེ་བཀོད་པར་མ་གསུངས་སམ། གཞན་ཡང་། སུམ་ཅུ་བ་མ་བརྩམས་པའི་གོང་དུ་ཐོན་མིས་མདོ་རྒྱུད་དུ་མ་བསྒྱུར་ནས་དེ་དག་ལ་འགྱུར་ཕྱག་ཀྱང་བཀོད་ཟིན་ནམ་ཅི། ཟིན་ན་རྣམ་གླིང་བ་ལ་བསླབ་བྱ་གནང་སྐབས་ཐོན་མིས་ཐོག་མར་ཡི་གེར་བཟོས། དེ་ནས་སུམ་ཅུ་བ་སོགས་བརྩམས། དེ་ནས་མདོ་རྒྱུད་སོགས་བསྒྱུར་པའི་གོ་རིམ་འདི་འཆོལ་བར་མི་འགྱུར་རམ། དེ་མིན་ན། ཁྱེད་ཀྱིས་མདོ་རྒྱུད་རྣམས་ཀྱི་འགྱུར་ཕྱག་དང་མཐུན་པར་འཇམ་དཔལ་ལ་ཕྱག་འཚལ་ཞེས་གསུངས་པ་འདི་ཅི། མཚུངས་དཔེ་སྔོན་དུ་གྲུབ་ཅིང་མཚུངས་ཆོས་རྗེས་སུ་གྲུབ་པ་ནི་ཆོས་ཉིད་ཀྱིས་གྲུབ་པའི་གོ་རིམ་ཡིན་ནོ་ཞེས་ཟེར་བ་ལ། ལན་ཇི་ལྟར་གདབ་བློ་གྲོས་ཞིབ་མོས་བརྟག་པར་བྱའོ། །

ཀརྨ་སྨོན་ལམ་འོད་ཟེར་གྱི་འགྲེལ་བར། འགྱུར་ཕྱག་གི་སྲོལ་ཐོག་མར་ལོ་ཙཱ་བ་འདིས་བཏོད་པ་ཡིན་པའང་ཤེས་པར་བྱའོ། །ཞེས་འགྱུར་ཕྱག་གི་སྲོལ་འབྱེད་ཐོན་མི་ཡིན་པར་བཤད་པ་དང་། ཨ་ལ་ཤའི་འགྲེལ་བར། ཁ་ཅིག་གིས་བསྟན་བཅོས་འདི་ཐོག་མར་རྒྱ་གར་སྐད་དུ་བརྩམས་ནས་བོད་ལ་བསྒྱུར་པ་ཡིན་ཟེར་བའང་གདའ་ཞེས་སུམ་ཅུ་བ་ཐོག་མར་ལེགས་སྦྱར་སྐད་དུ་བརྩམས་པར་འདོད་མཁན་ཡོད་པར་བཤད་པ་སོགས་ཀྱི་འདོད་ཚུལ་ཡང་མཁས་པའི་ཡན་ལག་ཏུ་ཤེས་ན་ལེགས་སོ། །

མཆོད་བརྗོད་དང་རྩོམ་པར་དམ་བཅའ་བའི་ཚིག་གི་འགྲེལ་ནི་སྔོན་གྱི་སུམ་རྟགས་འགྲེལ་བ་རྣམས་སུ་ཤིན་ཏུ་རྒྱས་པ་དང་། བདག་གིས་ཀྱང་སྔར་སོར་བརྩམས་པའི་སུམ་རྟགས་རིག་པའི་མེ་ལོང་རྣམས་སུ་གསལ་བའི་ཕྱིར་ན་འདིར་འགྲེལ་བའི་ངལ་བ་མ་བྱས་སོ། །

བདུན་པ། བོད་ཀྱི་དབྱངས་གསལ་ངོས་གཟུང་བའི་སྐབས།

ཡི་གེ་ཨཱ་ལི་ཀཱ་ལི་གཉིས། །

ཨཱ་ལི་གསལ་བྱེད་ཨི་སོགས་བཞི། །

ཀཱ་ལི་སུམ་ཅུ་ཐམ་པའོ། །

ཀ དངོས་ཀྱི་དོན།

(Dཡི་གེ་)ལ་(Eཨཱ་ལི་སྟེ་ཨ་ཕྲེང་དང་། ཀཱ་ལི་སྟེ་ཀ་ཕྲེང་གཉིས་)ཡོད། (Nཨཱ་ལི)འི་(N*བྱ་བ་གསལ་བོར་མཚོན་པར་བྱེད་པའི་གི་གུ། ཞབས་ཀྱུ། འགྲེང་བུ། རྣ་རུ་བཞི་སྟེ་གསལ་བྱེད་ཀྱི་ཡི་གེ་ཀུན་ལ་སྦྱར་ཆོག་པའི་མཚོན་བྱེད་དུ་ཡི་གེ་ཀུན་གྱི་རྩ་བ་དང་མ་ལྟ་བུར་གྱུར་པ་ཨ་ཡིག་ལ་གི་གུ་སྦྱར་བས་ཨི་དང་། སོགས་སྒྲས་བསྡུས་པ་ཨུ་ཨི་ཨེ་ཨོ་བཞི་སྟེ་བཞི་ནི་དབྱངས་ཡིན་)ལ། (Nཀཱ་ལི་)ནི། (N*ཀ་ཁ་ག་ང་། ནས། ཧ་ཨ་ཞེས་པའི་བར་གྱི་གསལ་བྱེད་སུམ་ཅུ་ཐམ་པ་ཉིད་)དུ་ཤེས་པར་བྱའོ། །ཞེས་པའོ། །འདིའི་རྐང་བ་གཉིས་པའི་གསལ་བྱེད་ཅེས་པའི་མིང་རིགས་འདྲ་ཙམ་གྱིས་ཀ་ཕྲེང་གི་གསལ་བྱེད་དང་འཁྲུལ་བར་མི་བྱའོ། །

ལེགས་སྦྱར་སྐད་དུ་ཨཱ་ལི་ཞེས་པ་ཕྲེང་བ་སྟེ་གྲལ་བསྒྲིགས་པའི་མིང་ཡིན། ཨ་དང་ཨཱ་ལི་སྒྲ་མདོ་ལྟར་འདྲ་བའི་ཡི་གེ་འདུས་པ་ལ་རིང་བོའོ། །ཞེས་མཚམས་སྦྱར་བས་ཨ་སྔོན་མ་རིང་བོར་གྱུར་ཅིང་ཕ་རོལ་གྱི་ཨཱ་ཕྱིས་པས་ཨཱ་ལི་གྲུབ། དེ་བཞིན་ཀ་དང་ཨཱ་ལི་མཚམས་སྦྱར་བས་ཀཱ་རིང་བོར་གྱུར་ཅིང་ཕ་རོལ་གྱི་ཨཱ་ཕྱིས་པས་ཀཱ་ལི་གྲུབ་པ་ཡིན་ནོ། །དེའི་ཕྱིར་ཨཱ་ལི་དང་ཀཱ་ལི་ཞེས་པའི་སྐབས་སུ་རིང་ཆ་ཡོད་པ་དང་། ཨ་ཕྲེང་དང་ཀ་ཕྲེང་ཞེས་པའི་སྐབས་སུ་རིང་ཆ་མི་ཐོབ་པ་ནི་དེའི་གནད་ཀྱིས་བྱུང་བ་ཡིན་ནོ། །

བོད་དུ་འགྱུར་བའི་བརྡ་སྤྲོད་པའི་གཞུང་དུ། དབྱངས་དང་གསལ་བྱེད་ཀྱི་དབྱེ་བསྡུ་མཛད་ཚུལ་ལ་ལུགས་དུ་མ་ཞིག་སྣང་སྟེ། སྒྲ་ཀ་ལཱ་པའི་གཞུང་ལྟར་ན་དབྱངས་བཅུ་གཅིག་དང་གསལ་བྱེད་སོ་བདུན། ཙཱནྡྲ་བའི་གཞུང་ལྟར་ན་དབྱངས་ཡིག་བརྒྱ་དང་སོ་གཉིས། གསལ་བྱེད་བཞི་སྟོང་སུམ་བརྒྱ་ང་དྲུག སྡེབ་སྦྱོར་རིན་ཆེན་འབྱུང་གནས་ཀྱི་གཞུང་ལྟར་ན་དབྱངས་ཡིག་ཉི་ཤུ་རྩ་གཉིས་དང་། གསལ་བྱེད་སོ་བདུན། (Hསྨྲ་སྒོ་མཚོན་ཆ་)ལྟར་ན།

(Gདྲང་བོ་སྒྲེང་དང་གུག་པ་དང་།

བསྟོད་དང་སྨད་དང་སྒྲིམ་དང་གློད། །)

ཅེས་རིམ་པ་ལྟར་ཨ་ཨེ་ཨི་ཨོ་ཨུ་ར་ལ་སྟེ་རྩ་བའི་དབྱངས་བདུན་སོགས་དབྱེ་བསྡུ་མི་འདྲ་བ་དུ་མ་ཡོད་པ་ལས། འདིར་བོད་རང་ལ་མཁོ་བའི་ཡི་གེ་མང་མི་དགོས་ཉུང་ན་མི་འདུ་བའི་དབྱངས་བཞི་དང་གསལ་བྱེད་སུམ་ཅུའི་གྲངས་ངེས་པ་མཛད་ནས་དབྱེ་བསྡུ་བྱས་སོ། །

དེ་ཡང་ཡི་གེ་ཞེས་པ་འདོད་རྒྱལ་གྱི་མིང་སྟེ། དེའི་སྐད་དོད་ལ་ལེགས་སྦྱར་གྱི་ཡི་གེ་ཨཀྵ་ར་དང་། བྱཉྫ་ན་དང་། ཝརྞ་སྟེ་གསུམ་ཡོད་དོ། །ཨཀྵ་ར་ནི་མི་འགྱུར་བ་ཞེས་པ་སྟེ། ཨ་སོགས་དབྱངས་དང་། ཀ་སོགས་གསལ་བྱེད་ཀྱི་གདངས་ལ་བརྡ་མི་མཐུན་པའི་སྐྱེ་བོ་སུས་ཀྱང་གསར་དུ་བསྒྱུར་བྱའི་དོད་ཐུབ་ཀྱི་གདངས་ཀྱིས་མཚོན་མི་ནུས་པས་ན་དེ་སྐད་ཅེས་བྱའོ། །བྱཉྫ་ན་ནི་གསལ་བྱེད་ཅེས་པ་སྟེ་ཡི་གེ་ལ་བརྟེན་ནས་མིང་ཚིག་གི་རྗོད་པ་གསལ་བར་བྱེད་པས་ན་དེ་སྐད་ཅེས་བྱ་ཞིང་། འདིའི་གསལ་བྱེད་ཅེས་པའང་ཀ་ཕྲེང་གི་གསལ་བྱེད་གཅིག་པུར་ངོས་འཛིན་མི་རུང་ངོ་། །ཝརྞ་ནི་རྗོད་བྱེད་ཅེས་པ་སྟེ། ཡི་གེ་ལ་བརྟེན་ནས་ཤེས་བྱ་ཡོད་དགུའི་མིང་ཚིག་གི་དོན་མཐའ་དག་ངག་ཏུ་རྗོད་པར་བྱེད་པས་ན་དེ་སྐད་ཅེས་བྱའོ། །

སྡེ་སྲིད་སངས་རྒྱས་རྒྱ་མཚོའི་གཡའ་སེལ་དང་། ཕྱིས་ཀྱི་སུམ་རྟགས་འགྲེལ་བ་འགར། ཡི་གེ་ཞེས་པའི་ངེས་ཚིག་བཤད་སྐབས་དོན་དམ་པ་ཡི་དང་། ཀུན་རྫོབ་པའི་རིག་པ་གེ་ཞེས་བཤད་པ་ནི་སྡེ་སྲིད་སངས་རྒྱས་རྒྱ་མཚོའི་གསུང་ན་གཙུག་ལག་གི་ངེས་ཚིག་བཤད་སྐབས། ནག་རྩིས་འཇམ་པའི་དབྱངས་ཀྱི་གཙུག་ནས་ཕྱུང་བ་ལྷ་མོ་རྣམ་རྒྱལ་མའི་ལག་ཏུ་གཏོད་པ། ཞེས་བཤད་པ་དང་སྒོ་ཀུན་ནས་མཚུངས་ཏེ་དེ་དག་གི་བླུན་པོ་རྟོག་བཟོ་ལ་དགའ་མཁན་ཚོའི་མུ་ཅོར་ཙམ་དུ་ཟད་དོ། །

སི་ཏུས། མིག་ལྟ་བུ་འདྲེན་བྱེད་སོགས་མིང་དུ་མས་བསྙད་དུ་ཡོད་ལ། ཀ་ལྟ་བུ་མིང་དུ་མས་བསྙད་དུ་མེད་པས་འགྱུར་མེད་ཅེས་བཤད་པ་འཐད་པར་མ་མཐོང་སྟེ། ཀ་ལ་ཡང་སྡེ་བ་དང་པོའི་དང་པོ་དང་། ཀ་སྡེའི་དང་པོ་དང་། གསལ་བྱེད་ཀྱི་ཐོག་མ་དང་། གདུང་འདེགས་ཀྱི་དོན་བྱེད་ནུས་པའི་མཚོན་བྱའི་མིང་ཡིག་དང་པོ་སོགས་མིང་དུ་མས་བསྙད་དུ་ཡོད་པས་ན་དེ་ཙམ་གྱིས་འགྱུར་མེད་ཀྱི་དོན་མི་བཤད་དོ། །

ཁ། མཐའ་དཔྱད་པ།

ས་པཎ་གྱིས་མཛད་པའི་(Hམཁས་པའི་ཁ་རྒྱན་)ལས། (Gབོད་ཀྱི་དབང་དུ་མཛད་དེ་དབྱངས་རྣམས་ནི་ལྔའོ། །གསལ་བྱེད་རྣམས་ནི་ཉི་ཤུ་རྩ་དགུའོ། །)ཞེས་དང་། དེའི་རྗེས་སུ་འབྲངས་ནས་དཔལ་ཁང་ལོ་ཙཱ་བའི་དག་ཡིག་ངག་སྒྲོན་དང་། ས་སྐྱ་ཨ་མྱེས་ཀྱི་མིག་དབང་རབ་གསལ་རྣམས་སུ་ཡང་།

དབྱངས་ལྔ་ཡ་ར་ལ་ཝའི་འདོགས། །

ཞེས་པའི་བརྡ་ཆད་འདོད་མཁན་ཡོད་ནའང་། འདིར་སུམ་ཅུ་བའི་གཞུང་དང་བསྟུན་ན་དབྱངས་བཞི་དང་གསལ་བྱེད་སུམ་ཅུར་ངེས་པས་ན་བརྡ་ཆད་དེ་དག་ཁས་བླང་བར་མི་བྱའོ། །ཞེས་ཞ་ལུ་ལོ་ཙཱ་བ་སོགས་ཀྱིས་བཀག་པ་ནི་དོན་ལ་གནས་པ་ཡིན་ནོ། །

ཡང་། བོད་ཡིག་སྦྱོང་མཁན་ཕྱི་གླིང་བ་ཞིག་གི་ཡི་གེར། ལི་ཡུལ་གྱི་བྱེ་གཞུང་ནས་རྙེད་པའི་བོད་ཀྱི་གསལ་བྱེད་ལ་ཝ་ཡིག་བོར་བའི་ཉེར་དགུར་གྲངས་ངེས་པ་བྱས་འདུག་པས་བོད་ཀྱི་གསལ་བྱེད་གནའ་དུས་ཉེར་དགུ་ཡིན་ཡང་། ཝ་ཡིག་ཕྱིས་སུ་བཟོས་ནས་བསྣན་པའོ། །དེ་ཡང་གསར་དུ་བཟོ་དུས། སྔར་ཡོད་ཀྱི་ལ་ཡིག་གི་འོག་ཏུ་བ་ཡིག་བཏགས་པའོ། །ཞེས་སོགས་དགོད་བྲོ་བའི་བབ་ཅོལ་མང་དུ་སྨྲ་བར་བྱེད་དོ། །

དེ་དག་ཞིབ་མོར་དཔྱད་ན། ལེགས་སྦྱར་གྱི་སྒྲ་རིག་པའི་གཞུང་ཡོད་ཚད་དུ་ཨ་ཡིག་དབྱངས་ཀྱི་གྲས་སུ་ཡོད་པ་ལས་གསལ་བྱེད་གྲས་སུ་བཞག་པ་གཅིག་ཀྱང་མེད་ལ། ཨ་ཡིག་གསལ་བྱེད་གྲས་སུ་བཞག་པ་ནི་བོད་ཡིག་གི་རྣམ་བཞག་ཁོ་ན་ལས་མི་འབྱུང་བས་དེ་ལ་དགོས་པ་ལྷག་པོ་ཅི་ཡོད་ཅེ་ན། ལེགས་སྦྱར་གྱི་ཡི་གེ་ལ་སྲོག་ཅན་དང་སྲོག་མེད་ཀྱི་རྣམ་བཞག་ཡོད་པས་སྲོག་ཅན་གྱི་ཡི་གེ་ཡིན་ཚེ་དབྱངས་ཨ་ལ་སོགས་པ་གང་རུང་ཞུགས་པ་ཞིག་ཡིན་དགོས། དེ་ཡང་། ཀ་མ་ལ (ཆུ་སྐྱེས༽ ཞེས་པ་ལ་དབྱངས་ཨ་ཐུང་ཞུགས་པ་དང་། སྭཱ་ཧཱ (གཞི་ཚུགས༽ ཞེས་པའི་ཡིག་འབྲུ་གཉིས་ལ་ཨཱ་རིང་ཞུགས་པ་དང་། ཨ་ཏི (ཞེས་པ༽ ཞེས་པ་ལ་ཨི་ཐུང་ཞུགས་པ་དང་། ཀུངྐུ་མ (གུར་ཀུམ༽ ཞེས་པ་ལ་ཨུ་ཐུང་ཞུགས་པ་དང་། ཧྲཱ (ངོ་ཚ་བ༽ ཞེས་པ་ལ་རཱ་རིང་ཞུགས་པ་དང་། བཻ་ཌཱུཪྻ (ཁ་དོག་སྔོན་པོའི་རིན་པོ་ཆེ་ཞིག༽ ཞེས་པའི་བཻ་ལ་ཨེེ་ཀེ་ཤ་ཅན། ཌཱུ་ལ་ཨཱུ་རིང་དང་། ཪྻ་ལ་ཨ་ཐུང་ཞུགས་པ་ལྟ་བུས་མཚོན་དབྱངས་སྲོག་ཏུ་ཞུགས་ཚུལ་ཤེས་པར་ནུས་པ་དང་། སྲོག་མེད་ཅེས་པ་ནི། ཀྲཏ (བྱེད་པ༽ དང་། ཕཊྲ (ཁོས་ཤིག༽ ཅེས་པ་ལྟ་བུའི་ཀྲ་ལ་དབྱངས་ར་དང་། ཕ་ལ་དབྱངས་ཨ་ཞུགས་པ་ཡིན་ན་ཡང་། དེ་དག་གི་མཐའ་ན་ཡོད་པའི་ཏ་དང་ཊ་དབྱངས་ལ་མེད་པའི་རྟགས་སུ། བོད་ཀྱི་ར་སྟའི་དབྱིབས་དང་མཚུངས་པ་ཧ་ལན་ཏ་ཞེས་པས་མཚན་པའོ། །སྲོག་མེད་ཀྱི་ཡི་གེ་ནི་ལེགས་སྦྱར་ལྟར་ན་ངག་གིས་བརྗོད་དུ་མེད་པས་ན་ཚུལ་དེ་ནི་བོད་ཡིག་གི་རྣམ་བཞག་དང་གཏན་མི་མཐུན་པ་ཞིག་ཡིན་ནོ། །འོ་ན་སུམ་ཅུ་བར། སྔོན་འཇུག་ཡོད་དམ་མེད་ཀྱང་རུང་། །ཞེས་པ་ནས་མིང་གཞན་སྦྱོར་བ་ཡོད་མི་སྲིད། །ཅེས་པའི་སྐབས་སུ་སྐད་གསར་བཅད་དབང་གིས་ལོ་ཙཱ་བ་རྣམས་ནས་མིང་མཐའ་ཕལ་ཆེ་བའི་འ་མཐའ་བསྡུས་པ་མ་གཏོགས། དོན་དངོས་མའི་ཐོབ་ཐང་ལྟར་ན་མིང་གང་གི་མཐར་ཡང་རྗེས་འཇུག་གཞན་དགུའི་གང་རུང་མ་ཞུགས་པའི་ཚེ་ན། འ་ཡིག་གི་རྗེས་འཇུག་ངེས་ཅན་དུ་ཡོད་དགོས་པར་གསུངས་པ་འདིས་ནི། ཐོན་མིས་ཀྱང་ལེགས་སྦྱར་དང་འདྲ་བར་སྲོག་ཅན་སྲོག་མེད་ཀྱི་དོན་བསྟན་པ་མ་ཡིན་ནམ་ཞེ་ན། སྐབས་འདིར་མཁས་པ་ཁ་ཅིག་གིས་སྔོན་ཆད་མཁས་པའི་གོ་སར་བཞུགས་པ་མང་བོས་རོ་འཛིན་གཡོ་བར་མ་མཛད་ཀྱང་བཤད་པ་བྱ་སྟེ། ཞེས་འུད་ཆེན་པོའི་དམ་བཅའ་ཞིག་བྱས་ནའང་། མེད་མི་རུང་དུ་བཤད་དགོས་པ་འདིའི་གླེང་ཙམ་ཡང་མེད་པར།

དེ་ལ་ཨཱ་ལི་བཞི་བ་སྦྱར། །

ཞེས་སོགས་ཇི་ལྟར་འགྲེལ་ཚུལ་ཙམ་བཤད་ནས་རྩ་བ་བོར་ཏེ་ཡལ་ག་ལ་འཇུ་བར་མཛད་དོ། །གཞན་ཡང་མཚམས་དེར་(Hསི་ཏུ)ས། (Gཀཱ་ལིའི་སུམ་ཅུ་བར་ཨཱ་ལི་དང་པོ་སྦྱར་བས་ཨི་ཡིག་ཏུ་འགྲུབ།) ཅེས་བཤད་པ་མི་འཐད་དེ། ཨཱ་ལི་དང་པོ་གི་གུ་སྦྱར་བས་ཨི་ཡིག་ཏུ་འགྲུབ་ཟེར་ན་མ་གཏོགས་ཚིག་སྐྱོན་བྱུང་སྣང་བའི་ཕྱིར་རོ། །དེའི་སྟབས་ཀྱིས་དེའི་འཕྲོ་ན་ཨ་ཡིག་བརྗོད་དོན་རྗེས་འབྲེལ་ཡིན་པས་དབྱི་བར་བྱ་བ་ཉིད་དོ། །ཞེས་བཤད་པ་ལ་ལྟོས་དང་། མཚམས་དེར་ལེགས་སྦྱར་གྱི་སྒྲ་མདོའི་ལུང་ཞིག་དྲངས་ནས་བོད་ཀྱི་གི་གུ་སྒྲུབ་པ་ལ་སྦྱར་བ་ནི་དེ་བས་ཀྱང་མི་འཐད་པ་ཤེས་སླ་ཞིང་། སྒྲ་ལ་མ་སྦྱངས་པའི་གསར་ཞུགས་པ་ཞིག་ལ་ལྷག་པར་མགོ་རྨོངས་པའི་རྐྱེན་དུ་མི་འགྱུར་རམ། དེ་ལ་ཐོག་མར་འདི་བརྗོད་པར་བྱ་སྟེ། ས་ཆེན་བསོད་ནམས་རྩེ་མོའི་བྱིས་པ་བདེ་བླག་ཏུ་འཇུག་པ་ཞེས་བྱ་བའི་བསྟན་བཅོས་ལས།

ཨ་ཉིད་མ་ཡི་ཡི་གེར་བརྗོད། །ཅེས་དང་།

སྲོག་རྐྱེན་ཡན་ལག་ཡི་གེ་བདུན། །ཞེས་དང་།

དེ་དག་ཨ་ཡིག་ཁོངས་སུ་འདུ། །ཞེས་དང་།

དེ་ལ་ཚེག་ཉིད་སྲོག་གི་ཨ། །ཞེས་དང་།

དང་ཀྱོག་ཤད་ཀྱང་དེ་འདྲ་སྟེ། །

གླང་སྣའི་ཨ་དང་རྣམ་བཅད་ཨའོ། །ཞེས་དང་།

ཨི་ཨུ་ཨེ་ཨོ་ཡན་ལག་ཕྱིར། །

ཡན་ལག་གི་ནི་ཨ་ཞེས་བྱ། །

ཞེས་གསུངས་པ་ལྟར་ཡི་གེ་ཐམས་ཅད་ཀྱི་རྩ་བ་དང་མ་ལྟ་བུར་གྱུར་པ་ནི་ཨ་ཡིག་ཡིན་ལ། དེ་ལ་དབྱེ་ན། ཡི་གེ་སོ་སོའི་བར་དུ་འཇུག་པ་བར་ཚེག་སྲོག་གི་ཨ། དང་པོར་འཇུག་པ་གླང་བོ་ཆེའི་སྣ་ལྟ་བུའི་དང་ཀྱོག་གི་ཨ་སྟེ་དབུ་ཁྱུད། མཐའ་མར་འཇུག་པ་རྣམ་པར་གཅོད་པ་ཤད་ཀྱི་ཨ་སྟེ་བརྗོད་དུ་མེད་པའི་ཨ་གསུམ་དང་། ཨི་ཨུ་ཨེ་ཨོ་ཡན་ལག་གི་ཨ་སྟེ་རྩ་བའི་དབྱེ་བ་བརྒྱད་ཡོད་པར་ས་སྐྱ་པཎྜི་ཏ་ཆེན་པོའི་དེའི་འགྲེལ་བར་གསལ་བར་གསུངས་པ་ལྟར་ཡོངས་སུ་གྲགས་པའི་དབྱངས་བཞིར་མ་ཟད། དང་ཀྱོག་ཤད་བར་ཚེག་གསུམ་སོ་སོའི་དགོས་པའང་བསམ་པར་རིགས་སོ། །

དེ་ལྟར་ན་སློབ་དཔོན་ཐོན་མིས་ཡི་གེ་བཟོ་སྐབས། བོད་ཡིག་གི་ཕྱི་མོ་ལེགས་སྦྱར་གྱི་ཡི་གེ་ཡིན་ཡང་བོད་མིའི་སྐད་ཀྱི་དབང་གིས་དེ་གཉིས་ཆ་ཐམས་ཅད་ནས་འདྲ་མཚུངས་སུ་བཟོ་མི་ཐུབ་པ་དང་། བོད་ཀྱི་ཡི་གེར་འཕུལ་རྟེན་མགོ་འདོགས་ཀྱི་སྲོལ་བཏོད་པས་ལེགས་སྦྱར་གྱི་ཡི་གེའི་རྣམ་བཞག་དང་ཁྱད་པར་ཆེས་ཆེར་བྱུང་བ་དང་། མིང་མཐར་རྗེས་འཇུག་མི་སྲིད་པའི་རྣམ་བཞག་མཛད་པ་དང་། ཡིག་འབྲུ་རེ་རེ་བའམ་འཕུལ་རྟེན་མིང་གསུམ་སོ་སོར་མི་འདྲེ་བའི་ཆེད་དུ་བར་ཚེག་གི་རྣམ་བཞག་གསར་བཟོས་མཛད་པ་སྟེ་རྒྱུ་མཚན་དེ་བཞིའི་སྒོ་ནས་བོད་ཀྱི་ཡི་གེར་སྲོག་ཅན་སྲོག་མེད་ཀྱི་རྣམ་བཞག་མ་མཛད་པ་ཡིན་ནོ། །དེ་ཡང་ཡིན་ཏེ། བར་ཚེག་ལ་སྲོག་གི་ཨ་ཞེས་བརྗོད་པས་ན། གསལ་བྱེད་སུམ་ཅུ་ལས་ཀ་ཁ་ང་ཆ་ཇ་ཉ་ད་ན་ཕ་མ་ཚ་ཝ་ཟ་ཡ་ར་ལ་ཤ་ས་ཨ་སྟེ་བཅུ་དགུ་བོ་རེ་རེའི་མཐར་རྗེས་འཇུག་གི་འ་ཡིག་སྐད་གསར་བཅད་དབང་གིས་མ་བྲིས་ན་ཡང་དོན་ལ་ཐོབ་པ་དང་། དེ་དག་ལ་བར་ཚེག་བཞག་པས་མིང་རང་རྐྱ་བ་རེ་སྟོན་ཐུབ་པས་སྲོག་ལྡན་ལྟ་བུར་གྱུར་པ་ཤེས་ནུས་པ་དང་། དཀར། འཇམ། བཞད། གསལ་ལྟ་བུ་འཕུལ་རྟེན་མིང་གསུམ་ཚང་བ་ཅན་གྱི་མཐར་བར་ཚེག་བཞག་པས་དེ་གསུམ་བསྡོམས་པས་མིང་རེ་སྟོན་ཐུབ་པ་མཚོན་པས་ན་ཟུར་དུ་དབྱངས་ཞུགས་ཀྱི་རྣམ་བཞག་མཛད་མ་དགོས། བར་ཚེག་ལ་སྲོག་དང་འདྲ་བའི་ཨ་ཞེས་རྗོད་པའི་རྒྱུ་མཚན་ནི། དངངསབརམདརབདག ཅེས་པ་ལྟ་བུ་ལ་བར་ཚེག་མེད་ཚེ་གཉིས་རེ་གཉིས་རེའི་བར་ནས་གཅོད་དམ། (དང་ངས་བར་མད་རབ་དག༽ བཞི་དང་གཉིས་དང་གསུམ་དང་གསུམ (དངངས་བར་མདར་བདག༽ གྱི་བར་ནས་གཅོད་མི་ཤེས་པས་འཕུལ་རྟེན་མིང་གསུམ་གྱི་དབྱེ་བ་མི་ཕྱེད་ཅིང་བཀླག་དཀའ་བས་ན་སྲོག་དང་མི་ལྡན་ཡི་གེ་ལས་ཐུ་བར་འགྱུར་པའི་གནད་འདི་ལ་ཐུག་པ་ཡིན་ནོ། །དེའི་ཕྱིར་བོད་ཀྱི་ཨ་ཡིག་ནི་ཡི་གེ་གཞན་གྱི་སྲོག་ཏུ་འཇུག་པ་མེད་པ་དང་གི་གུ་ཞབས་ཀྱུ་ལྟར་སྦྱོར་ས་མེད་པས་དབྱངས་ཀྱི་གྲས་སུ་འཇོག་མི་འོས། དབྱངས་གསལ་གཉིས་མ་ཡིན་པའི་ཡི་གེ་ཕུང་གསུམ་པ་ཞིག་མེད་པས་གསལ་བྱེད་གྲས་སུ་འཇོག་པ་ལས་འོས་མེད། དེའི་ཐོག་མཐའ་བར་གསུམ་གང་རུང་དུ་སྦྱོར་དགོས་པ་ལས་ཐོག་མར་སྦྱར་བས་ཀ་ཕྲེང་གི་དོན་དང་ཐ་སྙད་ལ་གནོད། བར་དུ་བཅུག་པས་སྡེ་བ་གང་དང་ཡང་ཚོགས་པ་མི་མཚུངས་ཤིང་དགོས་པ་གཞན་པ་ཅུང་ཟད་ཙམ་ཡང་སྟོན་རྒྱུ་མེད། དེས་ན་གཡོན་གྱི་ཤེས་རབ་དང་མ་ལྟ་བུའི་ཡི་གེ་ཨ་དེ་གསལ་བྱེད་ཀྱི་མཐར་སྦྱར་བས། གཡས་ཀྱི་ཐབས་དང་ཕ་ལྟ་བུའི་གསལ་བྱེད་ཉེར་དགུ་བོ་ཨ་ལ་བརྟེན་ཅིང་རག་ལས་པ་མཚོན་པ་ཡིན་ནོ། །ཞེས་པའི་གནད་དམ་པ་འདི་ཤེས་པར་བྱའོ། །

འདི་ལྟ་བུའི་དོན་དངོས་ལ་ཉེ་བར་རེག་པའི་གོ་དོན་གཙང་སང་བ་ཞིག་བཤད་རྒྱུ་མེད་པར། མཐའ་གཅིག་ཏུ་སྲོག་ཅན་སྲོག་མེད་ཀྱི་དབྱེ་བ་དེ་བདེ་བའང་མ་ཡིན་ཞིང་འཇུག་པར་དཀའ་བ་དང་། དགོས་པ་ལྷག་པོར་མི་ཆེ་བས་དེ་ལྟའི་རྣམ་བཞག་མ་མཛད་དོ། །ཞེས་བམ་བཤད་སྤྲིན་སྨུག་གིས་གཡོགས་པའི་སྣང་བྱེད་ཀྱི་ཉི་མ་ཆེན་པོར་ཅི་ཙམ་བསྟེན་ཀྱང་རྨོངས་པའི་གྲང་རེག་སེལ་བར་མི་ནུས་སོ། །

ཨ་ལ་ཤའི་རྟགས་འཇུག་འགྲེལ་བ་དང་། ཡིག་བཤད་མཁས་པའི་ཁ་རྒྱན་གཉིས་ཀར། ཨ་ནི་ཡི་གེ་ཀུན་གྱི་སྲོག་ཏུ་ཞུགས། །ཞེས་བཤད་པའང་བོད་ཡིག་གཞིར་བཞག་པ་ལ་ཐ་སྙད་དེ་སྦྱོར་དུ་རུང་མི་རུང་ལ་བརྟག་རྒྱུ་ཡོད་དོ། །

གཞན་ཡང་། བོད་ཀྱི་སྐད་ཕལ་ཆེ་བའི་གདངས་ནི་རིང་ཆ་ཅན་ཡིན་པའི་ཕྱིར་ན་མཐའ་རྟེན་གཞན་མེད་པའི་རྗེས་སུ་འ་མཐའ་སྦྱོར་བ་ཡང་བོད་ཀྱི་སྐད་གདངས་དང་མཐུན་པར་མཛད་པ་ཡིན་ཏེ། སྐད་གསར་བཅད་ཀྱིས་གཏན་ལ་མ་ཕབ་པའི་གོང་དུ་ནི། སྐྱོགས་ལོ་ཙཱ་བའི་ལི་ཤིའི་གུར་ཁང་ལས། དེའ་ལའ་ནིའ་ཞེས་པ་ལྟ་བུ་འ་ཡིག་མཐའ་རྟེན་སྦྱར་བ་ནི་སུམ་རྟགས་ཀྱི་དགོངས་པ་ཡིན་ཡང་དོན་ལ་ཐོབ་པ་གཞིར་བྱས་ནས་ཡི་གེ་ཉུང་བའི་སླད་དུ་མ་བཞག་པ་དང་། ཞེས་གསུངས་པ་ལྟར་གུ་འགྲེང་ཅན་གྱི་མཐར་ཡང་འ་མཐའ་སྦྱོར་བར་གསུངས་པས་ཤེས་སོ། །སྐད་གསར་བཅད་ཀྱིས་གཏན་ལ་ཕབ་དུས།

རྐྱང་བ་འཕུལ་ལ་འ་མཐའ་དགོས། །

བརྩེགས་པ་བུ་དྲུག་ཅན་ལ་སྤང་། །

ཞེས་རྔོག་ལོ་ཙཱ་བའི་དག་ཡིག་བསྡུས་པར་གསུངས་པ་ལྟར། དགའ། མདའ། གནའ། འབའ། ཞེས་པ་ལྟ་བུའི་རྐྱང་འཕུལ་ལ་འ་ཡིག་གི་མཐའ་རྟེན་དངོས་སུ་མེད་ན་མིང་གཞི་ཉིད་རྗེས་འཇུག་ཏུ་འཁྲུལ་འགྲོ་བ་དང་། མགོ་ཅན་གསུམ་དང་ལྡན་པའི་བརྩེགས་པ་དང་། དེས་མཚོན་པའི་ལ་བཏགས་ཝ་བཏགས་དང་། དབྱངས་བཞི་དང་ར་སྟ་ཡ་སྟ་སྟེ་བུ་དྲུག་ཅན་གྱི་མཐར་འ་མཐའ་མི་དགོས་པར་མཛད་དོ། །འོན་ཀྱང་ད་ལྟའང་འགའ་རེའི་ལག་རྒྱུན་དུ། བརྡའ་སྤྲོད་པ་ཞེས་པའི་བརྡ་ལ་འ་མཐའ་འབྲི་བ་ནི་མ་དག་པར་རྗོད་མི་རུང་ཡང་སྐད་གསར་བཅད་ཀྱི་སྒྲིག་བརྩི་ཕྱིན་མ་བྲིས་ན་ལེགས་སོ། །

ཚ་སྤྲུལ་ངག་དབང་བློ་བཟང་གི་སུམ་ཅུ་བར། གསལ་བྱེད་སུམ་ཅུ་ལས་མིང་དང་མིང་གཞི་གཉིས་ཀ་ཡིན་པ། ཁ་ང་ཆ་ཇ་ཉ་ཕ་མ་ཡ་ར་ལ་ཤ་ས་སྟེ་བཅུ་གཉིས་སུ་གྲངས་བཅད་པ་ནི་འཐད་པར་མི་སེམས་ཏེ། ཁང་བའི་ཀ ད་ལྟའི་ད། ནད་ཀྱིས་ན། རེག་བྱའི་ཚ། གཅན་གཟན་གྱི་ཝ། རྩམ་པ་ཟ། བོས་པའི་ལན་གྱི་ཨ་རྣམས་ཀྱང་ཁྱེད་འདོད་པ་ལྟར་ན་རྣམ་དབྱེ་དང་པོ་ཇི་ལྟ་བཞིན་གོ་རྒྱུ་ཡོད་པ་ཤ་སྟག་ཡིན་པ་ལ་བསྙོན་དུ་མེད་པའི་ཕྱིར་རོ། ། གཞན་ཡང་སུམ་ཅུ་བའི་གཞུང་དུ།

དེ་ལ་ཨཱ་ལི་བཞི་བ་སྦྱར། །ཞེས་དང་།

དེ་ལ་ཨཱ་ལི་གཉིས་པ་སྦྱར། །

ཞེས་སོགས་ཀྱི་སྐབས་སུ་ལེགས་སྦྱར་གྱི་བརྡ་ཆད་དང་འདྲ་བར་གསལ་བྱེད་སྲོག་མེད་གང་ཡིན་པ་དེ་དབྱངས་གཉིས་པ་ཨིའམ་བཞི་བ་ཨོ་ཐོག་ཏུ་འདྲེན་དགོས་པར་བསྟན་པ་མ་ཡིན་ནམ་ཞེ་ན། ག་ལ་ཡིན་ཏེ། འདིར་དེ་ལ་ཞེས་རྗེས་འཇུག་གི་ཡི་གེ་གང་ཡང་རུང་བ་དེ་ལ་ཨཱ་ལི་གཉིས་པ་གི་གུ་དང་། བཞི་བ་རྣ་རུ་ཚུར་ལ་སྦྱོར་བའི་དོན་ཡིན་གྱི། ལེགས་སྦྱར་ལྟར་ཚུ་རོལ་གྱི་སྲོག་མེད་ཕ་རོལ་དབྱངས་ལ་སྦྱོར་བར་བཤད་པ་མིན་ནོ། །

དེ་ལྟར་ན་བོད་ཀྱི་དབྱངས་ལ་ཨི་ཕྲེང་ཞེས་བརྗོད་རིགས་པ་ལ་དེ་ལྟར་མི་བརྗོད་པར་ཨ་ཕྲེང་ཞེས་ཇི་ལྟར་བརྗོད་ཅེ་ན། གི་གུ་སོགས་གང་ལས་བླངས་པའི་ལེགས་སྦྱར་གྱི་དབྱངས་ལ་ཨ་ཕྲེང་ཞེས་པའི་མིང་འཇགས་པས་ན། བླངས་པའི་ཨི་ཨུ་ཨེ་ཨོ་བཞི་མཚོན་པར་བྱེད་པའི་གི་གུ་སོགས་ལའང་འབྱུང་ཁུངས་ཀྱི་མིང་གིས་བཏགས་པ་ལ་འགལ་ཆ་ཅི་ཡང་མེད་དེ། ཀྱ་ན་ཏའི་རྒྱལ་ཁབ་ལས་ཐོན་པའི་གྲོ་ལ་ཀྱ་ན་ཏ་ཞེས་བརྗོད་པ་བཞིན་ནོ། །དེ་ལྟ་མ་ཡིན་ན་ཀཱ་ལིའམ་ཀ་ཕྲེང་གི་ཟླར་ཤིན་ཏུ་བརྗོད་མི་བདེ་བའི་སྐྱོན་འབྱུང་བ་ཤེས་པར་གྱིས་ཤིག

ཝ་ཡིག་བོར་བའི་གསལ་བྱེད་ཉེར་དགུ་ཞེས་པ་ལ་འདི་ལྟར་བརྟག་པར་བྱ་སྟེ། ལེགས་སྦྱར་གྱི་གསལ་བྱེད་གྲས་ཀྱི་ཝ་ཡིག་དེ་ཐོན་མིས་ཐོག་མར་ཡི་གེ་བཟོ་དུས་ནས་བོད་ལ་མཁོ་བར་བྱས་པ་ནི་སུམ་ཅུ་བའི་གཞུང་དུ་ཀཱ་ལི་སུམ་ཅུར་གྲངས་བཅད་པ་དེས་ཤེས་ནུས་པས་ཕྱིས་སུ་བཅུག་པ་ག་ན་ཡིན། འོན་ཀྱང་ལཉྫའི་འབྲི་སྟངས་ལ་བ་དང་ཝ་ཡིག་གཟུགས་དབྱིབས་འདྲ་བ་དང་། བོད་ལ་ཝ་ནི་མེད་ཀྱང་རུང་བའི་ཡི་གེ་གཅིག ཅེས་པར་བསྙད་བཏགས་ནས་གསལ་བྱེད་གྲས་སུ་མ་བྲིས་པ་ཡོད་སྲིད་ནའང་། དེའི་དོན་ནི་གཅན་གཟན་ཝ་སྐྱེས། ཆུ་འབབ་པའི་ཝ་ཁ། རོལ་མོའི་པི་ཝང་། ཝལ་ལེར་ཤར་བ་ལྟ་བུ་སོགས་ལས་ཝའི་འཇུག་པ་ཤིན་ཏུ་ཉུང་བའི་རྒྱུ་མཚན་གྱིས་ཀྱལ་ཀའི་ཚུལ་གྱིས་བཏགས་པ་ཡིན་གྱི། གསལ་བྱེད་གྲས་སུ་མི་བགྲང་བ་ག་ན་ཡིན། ཁྱད་པར་དུ་ལ་ཡིག་གི་འོག་ཏུ་བ་ཡིག་བཏགས་ནས་ཝ་ཡིག་བཟོས་ཞེས་ཟེར་བས་ནི། སྨྲ་མཁན་དེས་མགྲིན་རྒྱན་ལྦ་ཡིག་གི་དབྱིབས་དང་། གོས་ཀྱི་ལྭའི་ཡིག་གཟུགས་དང་། གཅན་གཟན་ཝ་ཡིག་གི་གཟུགས་དབྱིབས་གསུམ་ལ་གནམ་ས་དང་འདྲ་བའི་ཁྱད་པར་ཡོད་པ་གཏན་ནས་མ་མཐོང་བ་གསལ་བར་བྱས་པ་འདི་དག་ལ་དཔྱད་པ་བྱས་ན་ནི་རང་ཉིད་ངལ་བའི་རྒྱུ་དང་། ཡི་གེར་བྲིས་ན་ནི་སྣག་ཤོག་གྲོན་པའི་རྐྱེན་ལས་དགོས་པ་སྤུ་ཙམ་ཡང་མེད་དོ། །

(Hམེར་གེན་ཡེ་ཤེས་རྣམ་རྒྱལ་)ན་རེ།

(Gཀཱ་ལི་སུམ་ཅུ་ཐམ་པའོ། །

ཞེས་པའི་འོ་སྒྲའི་སླར་བསྡུ་སྦྱར་བ་དཔེ་མ་དག་སྟེ། སྐབས་ཀྱི་དོན་མ་རྫོགས་ཤིང་ལའི་མགོའང་འའི་མགོ་དང་འཁྲུལ་ཉེན་ཆེ་བའི་ཕྱིར་རོ། །ལ་རུ་ལག་པ་ཡོད་པས་འཁྲུལ་བ་མེད་དོ་ཞེ་ན། དེ་ཡང་མ་ངེས་ཏེ། ལ་ལག་ཉམས་པ་སྲིད་པའི་ཕྱིར་རོ།) །ཞེས་སོགས་ནི་འཆོལ་བའི་འཆལ་གཏམ་ཁོ་ན་སྟེ། འདིར་འགོག་རིན་མ་མཆིས་སོ། །

ཡང་(Hཅོ་ནེ་གྲགས་པ་བཤད་སྒྲུབ་ཀྱི་སུམ་ཊཱིཀ་)ཏུ། (Gདེར་མ་ཟད་རྒྱ་ཡིག་ལ་ནི་ཝ་སྒོས་སུ་མི་སྣང་བས་འདི་ཡང་བསྣན་ཟེར་ཏེ་བརྟག་)ཅེས་པ་ལྟར་ན་དེ་འདྲ་འདོད་མཁན་ཞིག་ཀྱང་ཡོད་པར་གསལ་ཏེ། དེས་ནི་ལན་ཝར་གྱི་བ་དང་ཝ་ཡིག་གཟུགས་འདྲ་བ་ཙམ་ལ་བསམས་པར་སྣང་ཡང་། དེ་ལྟ་ན་རྒྱ་ཡིག་ལ་གསལ་བྱེད་སོ་བཞི་མི་ལོངས་པ་དང་། མཐར་གནས་ཀྱི་ཡི་གེ་བཞིའི་གྲངས་ཉམས་པ་སོགས་ཀྱི་སྐྱོན་རི་ལྟར་སྤུངས་པ་འབྱུང་ངོ་། །འདིར་རིགས་པའི་རོལ་རྩེད་ཅུང་ཟད་སྤྲོ་ན།

གཞན་ལུགས་དགག་པ།

འདིར་ཁ་ཅིག་ན་རེ། དབྱངས་གསལ་གཉིས་སུ་དབྱེ་བ་ཙམ་གྱི་སྒོ་ནས་ཡི་གེ་མཐའ་དག་བསྡུས། ཞེས་གསུངས་པའི་ཕྱིར་ན། བོད་ཡིག་ལ་ཨཱ་ལི་ཀཱ་ལི་གཉིས་སུ་དབྱེ་བ་ནི། ཕུང་གསུམ་སེལ་བའི་གྲངས་ངེས་ཡིན་ཏེ། རྩ་བར།

ཡི་གེ་ཨཱ་ལི་ཀཱ་ལི་གཉིས། །

ཞེས་གསུངས་པ་གང་ཞིག དེ་ཡི་གེའི་ངོ་བོའི་དབྱེ་བ་སྟོན་པའི་གཞུང་ཡིན་པའི་ཕྱིར་ཟེར། འོ་ན། སྤྲིན་དང་། འབྲུག་སྒྲ་དང་། གློག་དང་། ཐོག་སེར་དང་། འཇའ་ཚོན་གྱི་མིང་སྟོན་པའི་ཡི་གེ་རེ་རེ་ནས་ཆོས་ཅན། དབྱངས་གསལ་གཉིས་པོ་གང་རུང་ཡིན་པར་ཐལ། ཡི་གེ་ཡིན་པའི་ཕྱིར། འདོད་ན། དེ་ཆོས་ཅན། དབྱངས་གསལ་གཉིས་པོ་གང་རུང་མ་ཡིན་པར་ཐལ། དབྱངས་མ་ཡིན་པ་གང་ཞིག གསལ་བྱེད་མ་ཡིན་པའི་ཕྱིར། དང་པོ་མ་གྲུབ་ན། དེ་གི་གུ་སོགས་དབྱངས་བཞི་ལས་གང་ཡིན་པ་སྟོན་ཅིག་གཉིས་པ་མ་གྲུབ་ན། གསལ་བྱེད་སུམ་ཅུ་ལས་གང་ཡིན་པ་སྨོས་ཤིག་རྟགས་ཟུར་གཉིས་ཀ་མ་གྲུབ་ན། དབྱངས་གསལ་གཉིས་ཀྱི་གཞི་མཐུན་ཡོད་པར་ཐལ། རྟགས་རེ་རེ་ནས་མ་གྲུབ་པ་དེའི་ཕྱིར། འདོད་ན། དབྱངས་གསལ་གཉིས་ཡི་གེའི་ངོ་བོའི་དབྱེ་བ་ཡིན་པ་བུད། གོང་དུ་མ་གྲུབ་ན། དེ་ཆོས་ཅན། ཡི་གེ་ཡིན་པར་ཐལ། དབྱངས་གསལ་དུ་མ་ཚོགས་པའི་ཡི་གེ་ཡིན་པའི་ཕྱིར། ཁྱབ་སྟེ། རིགས་དུ་མ་འདས་པའི་མི་ཡིན་ན། མི་ཡིན་པས་ཁྱབ་པ་དང་། གསེར་དངུལ་གཡུ་བྱུར་དུ་མ་སྤུངས་པའི་རིན་ཆེན་ཡིན་ན་རིན་པོ་ཆེ་ཡིན་པས་ཁྱབ་པའི་ཕྱིར། འཁོར་གསུམ་མོ། །

ཡང་ཁ་ཅིག ཨ་ཡིག་གསལ་བྱེད་ཁོ་ནར་བགྲངས་པ་མི་འཐད་པར་ཐལ། དེ་དབྱངས་གསལ་གོ་གཉིས་ཆོད་ཡིན་པའི་ཕྱིར། དེར་ཐལ། གསེར་ཏོག་གི་ངོ་མཚར་འཕྲུལ་གྱི་ལྡེ་མིག་ལས། ཀ་སོགས་ཉེར་དགུ་ལ་ཨའི་དབྱངས་ཀྱི་གདངས་མ་ཞུགས་པར་བརྗོད་དུ་མེད་པར་གསུངས་པའི་ཕྱིར་ཟེར་ན། ཁ་ཅིག དེ་མི་འཐད་པར་ཐལ། བོད་ཀྱི་ཨ་ལ་ལེགས་སྦྱར་ལྟ་བུའི་དབྱངས་ཀྱི་བྱ་བ་བསྒྲུབ་ཏུ་མེད་པའི་ཕྱིར། དེར་ཐལ། དེ་ཡི་གེ་གཞན་གྱི་སྲོག་ཏུ་འཇུག་པའི་དོན་དང་ཐ་སྙད་གཉིས་ཀ་སུམ་རྟགས་གང་དུ་ཡང་མི་འབྱུང་བའི་ཕྱིར། དེར་ཐལ། རྩ་བ་ལས།

ཀཱ་ལི་སུམ་ཅུ་ཐམ་པའོ། །

ཞེས་གསལ་བྱེད་ལ་སུམ་ཅུ་ལས་མང་མི་དགོས། ཉུང་ན་མི་འདུ་བའི་གྲངས་བཅད་མཛད་པ་ལ་དགོས་པ་ཁྱད་པར་ཅན་ཡོད་པའི་ཕྱིར་ཟེར། གཞན་ཡང་། ཁྱོད་ལྟར་ན། གསལ་བྱེད་ལ་གུག་འགྲེང་སྦྱོར་བའི་ཚེ་ན་དབྱངས་དེ་དང་དེ་གསལ་བྱེད་ཀྱི་སྲོག་ཏུ་ཞུགས་པའི་ཚུལ་གྱིས་སྦྱོར་དགོས་པར་ཐལ། ཀཱ་ལི་ཉེར་དགུར་ཨ་ཡིག་སྲོག་ཏུ་ཞུགས་དགོས་པའི་བློ་རྩེ་འཐད་པའི་ཕྱིར། འདོད་ན། རྩ་བར་དངོས་སུ་བསྟན་པའི་ལྷག་བཅས་ཀྱི་བསྒྲུབ་གཞིར་གྱུར་པའི་སྟ་ཡིག་ལ། ཨ་ཨི་ལ་ཨེའོ། ཞེས་སྒྲ་མདོ་ནང་བཞིན་བྱས་ནས་ཨཱ་ལི་དང་པོ་སྦྱོར་དགོས་པར་ཐལ། འདོད་པའི་ཕྱིར། ཁྱབ་སྟེ། ཨཱ་ལི་གསུམ་པ་སྦྱོར་ན་སྒྲ་མདོ་ལས། ཨེ་དང་ཨཻ་ལ་ཨཻའོ། །ཞེས་སྟེེ་འགྲེང་བུ་ཉིས་བརྩེགས་ཀེ་ཤ་ཅན་དུ་འགྱུར་བ་ལས་སྟེ་ཡིག་མི་འབྱུང་བའི་ཕྱིར། ཞེས་འཕངས་ན་འཁོར་གསུམ་ལ་ལན་མེད་པ་ཉིད་དུ་འགྱུར་རོ། །

རང་ལུགས་གཞག་པ།

འདིར་ཡི་གེ་ནི་དབྱེ་གཞི་ཡིན་ལ། དབྱེ་ན་ཨཱ་ལི་དང་ཀཱ་ལི་གཉིས་སོ། །དེ་གཉིས་སུ་གྲངས་ངེས་པའི་རྒྱུ་མཚན་ནི། སྐྱེ་བོའི་སྐད་ཀྱི་གདངས་ལ་དབྱངས་གསལ་གྱི་སྒྲ་གཉིས་སུ་ངེས་ཏེ། ང་རོའི་ཚུལ་གྱིས་འབྱིན་པའི་མི་གསལ་བའི་གདངས་ནི་དབྱངས་དང་། ཡི་གེ་རང་རང་གི་སྐྱེ་གནས་ལས་སྒྲ་དག་གསལ་གསུམ་ཚང་བའི་ཚུལ་གྱིས་འབྱིན་པའི་གདངས་ནི་གསལ་བྱེད་ནི་དེ་སྐད་གདངས་ལ་དེ་གཉིས་སུ་གྲངས་ངེས་པའི་ཕྱིར་རོ། །སྤྱིར་གྲངས་ངེས་ལ། ཤེས་བྱ་ལ་རྟག་པ་དང་མི་རྟག་པ་གཉིས་སུ་གྲངས་ངེས་པ་ནི་ཕུང་གསུམ་སེལ་བའི་གྲངས་ངེས་དང་། གཟའ་བདུན་དུ་དབྱེ་བ་ནི། དེ་བདུན་གང་རུང་མ་ཡིན་པའི་གཟའ་གཞན་ད་དུང་ཡོད་ན་ཡང་མི་རྣམས་ཀྱི་ཤའི་མིག་ལ་སྣང་དུ་མི་རུང་བས་ན་དགོས་པ་ཅན་གྱི་གྲངས་ངེས་དང་། གསལ་བྱེད་གྲས་སུ་ཨ་དང་ཝ་ཡིག་སོགས་མི་བརྩི་བའི་ལོག་རྟོག་བཟློག་པའི་ཕྱིར། ཀཱ་ལི་སུམ་ཅུ་ཐམ་པར་གྲངས་བཅད་པ་ནི་ལོག་རྟོག་བཟློག་པའི་གྲངས་ངེས་དང་། གློག་དང་སྤྲིན་སོགས་ཀྱི་ཡི་གེ་དེ་དབྱངས་བཞི་དང་གསལ་བྱེད་སུམ་ཅུའི་ཡི་གེ་ལས་ངོ་ཐོག་པ་འདིའོ་ཞེས་བསྟན་དུ་མེད་ཀྱང་རིས་བསྡུ་ན་དེ་དག་ཏུ་འདུ་དགོས་པ་ལས་འོས་མེད་པས་ཡི་གེ་ལ་ཨཱ་ལི་ཀཱ་ལི་གཉིས་སུ་གྲངས་ངེས་པར་བཤད་པ་ནི་རིས་བསྡུ་བའི་གྲངས་ངེས་ཏེ། ཚུལ་དེ་ལྟ་བུའི་སྒོ་ནས་གྲངས་ངེས་ཀྱི་ཚུལ་ལ་བློ་གྲོས་ཀྱི་འཇུག་པ་ཡངས་པར་བྱས་ན་དབྱེ་བ་ཡིན་ཚད་ངོ་བོའི་དབྱེ་བར་འཛིན་པའི་གུ་དོག་གི་འཆིང་རྒྱ་དེ་གྲོལ་བར་འགྱུར་རོ། །

འོ་ན་སྔོན་གྱི་ཡི་གེ་རྙིང་བ་རྣམས་སུ་གི་གུ་ཕྱིར་ལོག་ཅན་མང་དུ་བྲིས་ཡོད་པ་དེ་ལ་དགོས་པ་དང་རྒྱུ་མཚན་ཅི་ཡོད་ཅེ་ན། འདི་ལྟར། ལེགས་སྦྱར་གྱི་ལཉྫ་དང་ཝརྟུ་གང་ཡིན་ཡང་རུང་། དབྱངས་ཨི་ཐུང་གི་སྐབས་སུ་ཡི་གེའི་གཡས་སུ་གི་གུ་འབྲི་དགོས་པ་དཔེར་ན (ཀི) འདི་ལྟ་བུ་དང་། དབྱངས་ཨཱི་རིང་གི་སྐབས་སུ་གི་གུ་ཡི་གེའི་གཡོན་དུ་འབྲི་དགོས་པ་དཔེར་ན ( ཏཱི) འདི་ལྟ་བུ་ཡིན་ལ། ཐོན་མིས་བོད་ཡིག་ཐོག་མར་གསར་བཟོའི་སྐབས་སུ་ཚུལ་དེ་དང་མཐུན་པར་དབྱངས་ཨི་ཐུང་ཅན་ལ་གི་གུ་ཡི་གེ་ཀླད་ནས་ལན་ཝར་ལྟར་དུ་ཕྱིར་ལོག་ཏུ་འབྲི་བ་དཔེར་ན་ཀ་འདི་ལྟ་བུ་ཡིན་ངེས་ཤིང་། བོད་ཀྱི་དབྱངས་ཨཱི་རིང་ལ་གི་གུ་ཕར་ལོག་ཚུར་ལོག་ཙམ་གྱིས་བྱ་བ་དེ་མི་འགྲུབ་པས་ཡི་གེའི་གཤམ་དུ་འ་ཆུང་འདོགས་དགོས་པར་བཟོས་པ་དཔེར་ན་ཀཱི་འདི་ལྟ་བུ་སྟེ། གནད་དམ་པ་འདིའི་དབང་གིས་རིམ་གྱིས་བོད་ཡིག་ལ་གི་གུ་ཕྱིར་ལོག་ཅན་མཁོ་མེད་དུ་གྱུར། དེ་ལྟ་ནའང་སྔོན་གྱི་འབྲི་སྟངས་ལག་བྱང་ལ་སོང་བའི་རྐྱེན་གྱིས་བསྟན་པ་ཕྱི་དར་གྱི་མགོ་ཚུགས་པ་ནས་ཀྱང་ཡུན་རིང་རབ་ཅིག་ལ་ལག་བྱང་གི་འབྲི་སྟངས་དེ་རྒྱུན་འབྱམས་སུ་ལུས་པ་མ་གཏོགས། དགོས་པ་གཞན་ཅི་ཡང་མེད་པར་འཁུམས་སོ། །དཔེར་ན། ལེགས་སྦྱར་གྱི་སོ་ས་གླིང་ལ་སོ་བ་གླིང་དང་། ཉན་ཐོས་པེནྡ་བ་ལ་སེནྡ་བ་དང་། ཅོད་པན་ཞེས་པའི་ཡི་གེ་བོད་ཡིག་ཡིན་ཤག་ལ་བྲིས་ནོར་རྒྱུན་འབྱམས་ཀྱིས་ཅོད་པཎ་ཞེས་ན་ལོག་འབྲི་བ་དང་། དང་ཀྱོག་གླང་པོའི་སྣ་ལྟ་བུ་ལ་དབུ་ཁྱུད་ཅེས་ཟེར་དགོས་རྒྱུ་ལ་ཁྱུད་ཀྱི་རྗེས་འཇུག་ང་ཡིག་ཏུ་བཀླགས་ནས་དབུ་ཁྱུང་ཞེས་ཁ་ནས་འབོད་ཅིང་ལག་ནས་འབྲི་བ་དང་། ཁྱུད་ནི་མུ་ཁྱུད་དང་ཁྱུད་མོ་ཞེས་པའི་སྐབས་སུ་རི་མོ་གོར་གོར་རམ་གུག་ཀྱོག་གི་མིང་ཡིན་པ་ཤེས་ན་ལོག་རྟོག་དེ་བཟློག་སླའོ། །དེ་ལ་སོགས་པ་ད་དུང་མང་ཡང་དེ་ཙམ་གྱིས་ཆོག་ཤེས་པར་བྱ་ལ། དེ་དག་གི་གནད་མ་གོ་བར་བོད་ཀྱི་ཡི་གེ་རྙིང་བའི་གི་གུ་ཕྱིར་ལོག་དང་ཕྱིར་མ་ལོག་པ་གཉིས་ལ་གདངས་ཀྱི་སྒོ་ནས་གོ་བ་སོ་སོར་ལེན་པའི་ཁུལ་གྱི་ངལ་བ་བྱེད་པ་ནི་མོ་གཤམ་བུའི་མིག་འབྲས་གཉིས་ལ་ཆེ་ཆུང་ཡོད་མེད་དཔྱོད་པ་དང་འདྲ་བར་སེམས་སོ། །

ཡི་གེའི་སྐད་དོད་ཨཀྵ་ར་སྟེ་མི་འགྱུར་བ་ཞེས་པའི་དོན་ལ། ཕྱིས་ཀྱི་འགྲེལ་བ་འགར། ལེགས་སྦྱར་གྱི་དབྱངས་གསལ་ཡི་གེ་སྐད་བརྡ་མི་མཐུན་པའི་སྐྱེ་བོ་སུས་ཁ་ནས་བརྗོད་ཀྱང་གདངས་མི་འགྱུར་བའི་ཆ་ནས་མི་འགྱུར་བ་ཞེས་བཤད་པ་དེ་མི་འཐད་དེ། བོ་དྷི་ཞེས་པའི་ཡིག་འབྲི་གཉིས་ལ་སློབ་དཔོན་ཐོན་མི་དང་ཐང་སན་བླ་མ་རྣམ་གཉིས་ཀྱི་གདངས་གཅིག་མ་ཡིན་པ་ནི་རྣམ་གཉིས་ཀྱིས་བསྒྱུར་ཟིན་པའི་རྒྱ་བོད་ཀྱི་ཡི་གེའི་སྟེང་ནས་ཤིན་ཏུ་གསལ་བ་དང་། དེ་བཞིན་དུ་བོད་ཡིག་གི་ངག་དབང་། ཞེས་པ་དང་། རབ་བརྟན་ཞེས་པ་ལ་རྒྱ་མིས་ཨ་བོང་། ཞེས་པ་དང་། ལ་ཏན་ཞེས་པ་ལས་གདངས་དངོས་མ་ཇི་བཞིན་མི་ཐོན་པ་བཞིན་དུ། རྟ་ལྟ་སྟ་གསུམ་ལ་ཏ་དང་སྐྱེ་སྒྱེ་རྗེ་གསུམ་ལ་ཇེ་ཡི་གདངས་མ་གཏོགས་མི་ཐོན་པ་མངོན་སུམ་དུ་གྲུབ་པ་འདི་ལ་ཅི་སྨྲ། དེས་ན་ཡི་གེའི་གདངས་ཀྱི་རྣམ་པ་གཞན་དུ་མི་འགྱུར་བ་ཡིན་ཏེ། མེའི་རང་བཞིན་ཚ་བ་ལས་མི་འགྱུར་ཞེས་པ་ལྟ་བུ་ཡིན་པར་ཚད་མའི་གཞུང་ལས་གསུངས་པ་འདིའི་གོ་དོན་ཇི་ལྟར་ལེན་དགོས་བློ་གྲོས་ཞིབ་མོས་བརྟག་དགོས་སོ། །

བརྒྱད་པ། གསལ་བྱེད་ནང་གསེས་ཀྱི་དབྱེ་བའི་སྐབས།

༡ མདོར་བསྟན་པ།

དེ་ལ་རྗེས་འཇུག་བཅུ་ཡིན་ཏེ། །

དེ་ལས་ལྔ་ནི་སྔོན་དུའང་འཇུག །

མི་འཇུག་པ་ནི་ཉི་ཤུ་འོ། །

ཐོག་མར་རྗེས་འཇུག་སྔོན་འཇུག་མིང་གཞི་རྐྱང་བའི་གྲངས་ཙམ་བསྟན་པ་ནི། གསལ་བྱེད་དེ་ལ་ནང་གསེས་ཀྱིས་དབྱེ་ན་རྗེས་སུ་འཇུག་པའི་ཡི་གེ་བཅུ་ཡོད་པ་ཡིན་ཏེ། དེར་མ་ཟད་དེ་བཅུ་ལས་ལྔ་ནི་སྔོན་དུའང་འཇུག་ལ། རྗེས་འཇུག་གི་ཡི་གེ་བཅུ་བླངས་པའི་ཤུལ་དུ་སྔོན་རྗེས་གང་ལའང་མི་འཇུག་པ་མིང་གཞི་ཁོ་ན་ཡིན་པའི་ཡི་གེ་ནི་ཉི་ཤུ་ཐམ་པ་ཡོད་ཅེས་ཤེས་པར་བྱའོ། །པྲ་སྟིས། དེ་ལས་རྗེས་འཇུག་བཅུ་ཞེས་བཀོད་ནས་ལས་ཀྱི་སྒྲ་དེ་དགར་བའི་དོན་ཡིན་པར་གསུངས་ཏེ། གང་ལྟར་འགྲེལ་ཀྱང་མི་འགལ་ལོ། །

༢ རྒྱས་པར་བཤད་པ།

ཀཱ་ལི་ཕྱེད་དང་བརྒྱད་སྡེ་ནི། །

བཞི་བཞི་དག་ཏུ་ཕྱེ་བ་ལས། །

དང་པོ་གསུམ་པ་བཞི་བ་ཡི། །

མས་གཉིས་དྲུག་པའི་གསུམ་པ་དང་། །

བདུན་པ་ལས་ནི་ཤ་མ་གཏོགས། །

རྗེས་འཇུག་ཡི་གེ་བཅུ་རུ་འདོད། །

རྗེས་འཇུག་ཡི་གེ་བཅུ་ཉིད་ལས། །

དང་པོ་གསུམ་པ་ལྔ་བ་དྲུག །

བདུན་པ་རྣམས་ནི་སྔོན་དུའང་འཇུག །

མིང་གཞི་གཉིས་སམ་གསུམ་སྦྲེལ་ལམ། །

དེ་ལ་དབྱངས་ཀྱི་བཞི་ལྡན་ཡང་། །

གང་དུ་འཇུག་མིན་སྦྱར་བའང་མིན། །

ཀ དངོས་ཀྱི་དོན།

ཡི་གེ་བཞི་རེར་སྡེ་བ་སྟེ་ཚོགས་པའི་མིང་དུ་བཏགས་ནས་བགོ་བ་ནི། ཀཱ་ལི་སྟེ་ཀ་ཕྲེང་སུམ་ཅུ་བོ་དེ་སྡེ་བའི་དབང་དུ་བྱས་ན། ཕྱེད་དང་བརྒྱད་དེ་སྡེ་བ་རིལ་བོ་བདུན་དང་། སྡེ་བའི་ཕྱེད་ཀ་གཅིག་ཡོད་པ་དེ་ནི། སྡེ་བ་རེ་རེ་ལ་ཡི་གེ་བཞི་རེ་བཞི་རེ་དག་ཏུ་སྟེ་རྣམས་སུ་བགོས་ཤིང་ཕྱེ་བའི་དབང་དུ་བྱས་པའོ། །ལས་ཞེས་པ་ནི་འབྱུང་ཁུངས་ཀྱི་སྒྲ་སྟེ། འོག་དེ་མ་ཐག་འབྱུང་བའི་རྗེས་འཇུག་འདི་ལས་བྱུང་བར་སྟོན་ནོ། །

གསེར་ཏོག་འགྲེལ་བར། དག་ཏུ་ཞེས་པའི་འབྲུ་གནོན་ལ། དག་ཅེས་པ་ཟུང་གི་མིང་ཡིན་པས་ཧ་ཨ་སྡེ་བ་ཕྱེད་ཡིན་པ་དེ་བསྟན། ཟེར་བ་ནི་མ་བརྟགས་ཉམས་དགའི་ངོར་འགྲིག་འགྲིག་ལྟ་བུར་སྣང་ཡང་འཐད་པར་མི་སེམས་ཏེ། དེ་ལྟར་ན་བཞི་བཞི་ལན་གཉིས་སྨོས་པ་དེས་ཀ་སྡེ་ཅ་སྡེ་གཉིས་བསྟན་པར་སྣང་ངོ་ཞེས་བསམས་ནས། ཏ་སྡེ་སོགས་སྡེ་བ་ལྔ་ལ་སློབ་དཔོན་གྱིས་ཅི་ལ་དགོངས་ནས་བཞི་ལན་ལྔ་མ་སྨོས་ཞེས་དཔྱོད་ལྡན་ལ་སྐྱེ་མི་འོས་པའི་ཐེ་ཚོམ་ཡང་སྐྱེ་བར་འགྱུར་རོ། །དེས་ན་སྡེ་བ་རིལ་བོ་རེ་ལ་ཡི་གེ་བཞི་རེ་ཡོད་པ་བསྟན་ཟིན་པས་སྡེ་བ་ཕྱེད་ལ་ཡི་གེ་གཉིས་ཡོད་པ་ནི་སྨོས་མ་དགོས་པར་ཤེས་ཐུབ་པ་ཡིན་ནོ། །

གྲངས་ཀྱི་ཐ་སྙད་ལ་རྨོངས་པ་ལ་ལས། ཕྱེད་དང་བརྒྱད་ཅེས་པ་མ་དག ཕྱེད་དང་བདུན་ཡིན་དགོས། དེའི་རྒྱུ་མཚན་ལ་སྡེ་བ་བདུན་དང་ཕྱེད་ལས་མེད་པས་སོ་ཟེར། དེ་ལ་ཕན་པའི་གདམས་ངག་འདི་ལྟར་སྟོན་ཏེ། ཕྱེད་དང་བརྒྱད་ཅེས་པ་ནི་ཁྱོད་ལྟར་ན་བརྒྱད་དང་ཕྱེད་ཅེས་པ་དང་མཚུངས་པར་བསམས་ནའང་དེ་གཉིས་མི་གཅིག་སྟེ། ཕྱེད་དང་བརྒྱད་ཅེས་པའི་དོན་ནི་ཕྱེད་པ་གཅིག་གལ་ཏེ་སྣོན་རྒྱུ་ཡོད་ན་རིལ་བོ་བརྒྱད་ཡིན་ཞེས་པའི་བརྡ་ཡིན་པས་འདི་ཙམ་ལ་ཡང་མགོ་བོ་འཁྲུག་མཁན་མང་ངོ་། །དེའི་ཕྱིར་ཕྱེད་དང་བརྒྱད་ཅེས་པ་དང་བདུན་དང་ཕྱེད་གཉིས་འདྲ་བ་དང་། བརྒྱད་དང་ཕྱེད་ཅེས་པ་དང་ཕྱེད་བཅས་བརྒྱད་གཉིས་འདྲ་བའི་ཐ་སྙད་ལ་བྱང་ཞིང་མཁས་པ་ལ་བསླབ་པར་བྱའོ། །ཕྱེད་བཅས་བརྒྱད་ཅེས་པའི་བཅས་ནི་ལྡན་པའི་དོན་ནོ། །

གསལ་བྱེད་སུམ་ཅུ་ལས་རྗེས་འཇུག་བཅུ་ལེན་ཚུལ་ལམ་དབྱུང་ཚུལ་ནི། དེ་ཡང་སྡེ་བ་དང་པོ་ཀ་སྡེ། གསུམ་པ་ཏ་སྡེ། བཞི་བ་པ་སྡེ་སྟེ་སྡེ་བ་དེ་གསུམ་ཁོ་ན་ཡི། མས་མ་གཉིས་ཏེ་ཀ་སྡེའི་ག་ང་གཉིས། ཏ་སྡེའི་ད་ན་གཉིས། པ་སྡེའི་བ་མ་གཉིས་ཏེ་དྲུག་དང་། སྡེ་བ་དྲུག་པ་ཞ་སྡེའི་གསུམ་པ་འ་དང་། བདུན་པ་ར་སྡེ་ལས་ནི་ཤ་ཡིག་མ་གཏོགས་པའི་ར་ལ་ས་གསུམ་སྟེ་ཁྱོན་བསྡོམས་རྗེས་འཇུག་གི་ཡི་གེ་ག་ང་ད་ན་བ་མ་འ་ར་ལ་ས་སྟེ་བཅུ་རུ་ཡོད་ཅེས་འདོད་ལ། དེ་ཡང་ཡི་གེ་རྣམས་ཀྱི་མཐར་སྦྱོར་བའི་འཇུག་པ་ཡིན་པས་ན་རྗེས་འཇུག་ཅེས་བྱའོ། །རྩ་བའི་དཔེ་འགར་བདུན་པ་ལ་ནི་ཞེས་ཀྱང་འབྱུང་སྟེ་གང་ཡང་རུང་ངོ་། །

རྗེས་འཇུག་བཅུ་ལས་སྔོན་འཇུག་ལྔ་དབྱུང་ཚུལ་ནི། རྗེས་འཇུག་ཡི་གེ་གོང་དུ་སྨོས་པ་ག་ནས་སའི་བར་གོ་རིམ་ཅན་དུ་བཅུ་ཡོད་པ་དེ་ཉིད་ལས། དང་པོ་ག གསུམ་པ་ད། ལྔ་བ་བ། དྲུག་པ་མ། བདུན་པ་འ་རྣམས་ནི་རྗེས་སུ་འཇུག་པའི་ཡི་གེ་ཡིན་པར་མ་ཟད། ཡི་གེ་གང་ལ་ཐོབ་འོས་པའི་ཚུལ་གྱིས་སྔོན་དུའང་སྦྱར་ཆོག་ཅིང་འཇུག་པ་ཡིན་ནོ། །

སྔོན་རྗེས་ཀྱི་ཡི་གེ་བཅུ་དོར་བའི་ལྷག་མ་མིང་གཞི་རྐྱང་བར་བསྟན་པ་ནི། རྗེས་འཇུག་གི་ཡི་གེ་བཅུ་བསལ་བའི་ལྷག་མ། ཀ་ཁ། ཅ་ཆ་ཇ་ཉ། ཏ་ཐ། པ་ཕ། ཙ་ཚ་ཛ་ཝ། ཞ་ཟ་ཡ། ཤ ཧ་ཨ་སྟེ་མིང་གཞི་རྐྱང་བའི་ཡི་གེ་ཉི་ཤུ་ཐམ་པ་ཡོད་པ་ལས་ཕན་ཚུན་གཉིས་སྦྱར་བ། ཀཅ། ཆཉ། ལྟ་བུའི་གཟུགས་སམ། གསུམ་སྦྲེལ་བ། ཏཔཚ། ཁཆཉ་ལྟ་བུའི་ཚུལ་ལམ། དེ་དག་ལ། ཀཅི། ཏཔོཚ། ལྟ་བུའི་དབྱངས་ཀྱི་གི་གུ་སོགས་བཞི་བོ་གང་ལྡན་པར་ཏེ་སྦྱར་བར་བྱས་ན་ཡང་། བོད་ཀྱི་མིང་ཚིག་ཐ་སྙད་གང་དུའང་འཇུག་པ་མིན་ཞིང་འདི་བཞིན་སྦྱར་བར་རིགས་པའང་མིན་ནོ། །པྲ་སྟི་སོགས་ཀྱིས་དབྱངས་ཀྱི་གཞི་སྟེ་ཨི་ལ་སོགས་པའི་སྲོག་དང་ལྡན་པ། ཞེས་བཏོན་ནས་འགྲེལ་བར་བྱེད་ཅིང་། ཚུལ་འདི་ལྟ་བུས་དབྱུང་བའི་དགོས་པ་ནི། ནོར་བ་དང་། འཁྲུལ་བ་མི་འབྱུང་བའི་ཐབས་ཁྱད་པར་དུ་འཕགས་པ་ཞིག་ཏུ་བརྩི་བར་གྲགས་སོ། །

ཁ། མཐའ་དཔྱད་པ།

མི་འཇུག་པ་བཤད་པའི་སྐབས་འདིར་མཁས་པ་ཁ་ཅིག་འདིར་བསྟན་གྱི་ཨཱ་ལི་རྐྱང་བ་ཡིན་ན་འཕུལ་རྟེན་གྱི་བྱ་བ་མི་འཇུག་པས་ཁྱབ་པའི་ཕྱིར་རོ། །ཞེས་བཤད་པ་ལ་འདི་ལྟར། འདིར་བསྟན་གྱི་ཨཱ་ལི་རྐྱང་བ་ཡིན་ན་ཁྱོད་ལ་མཐའ་རྟེན་མི་འཇུག་པས་ཁྱབ་པར་ཐལ། འདོད་ན། ཨིག་ཀ ཨུག་ཆོས། ཨེན་ཙམ། ཨོག་མ། ཨོལ་མདུད་རྣམས་ཀྱི་དབྱངས་བཞི་བོ་རེ་རེ་ནས་ཆོས་ཅན། ཁྱོད་ལ་མཐའ་རྟེན་འཇུག་མི་རུང་བར་ཐལ། ཁྱོད་འདིར་བསྟན་གྱི་ཨཱ་ལི་རྐྱང་བ་ཡིན་པའི་ཕྱིར། ཞེས་འཕངས་པ་ལ་ལན་ཇི་ལྟར་གདབ། ཁོའི་འདོད་པ་དེ་མ་ཡིན། བསྒྲུབས་ཟེར་བ་ལྟ་བུའི་ཨུ་ཡིག་ཞབས་ཀྱུ་ལ་འཕུལ་རྟེན་གང་ཡང་མི་འཐོབ་པས་ན་འདིར་བསྟན་ཨཱ་ལི་རྐྱང་བ་ལ་དེ་མི་འཐོབ་ཅེས་པ་ཡིན་ཟེར་ན། དེ་འདྲའི་ཨུ་ཡིག་གི་མཚོན་བྱེད་ཞབས་ཀྱུ་དེ་ས་ག་ར་གསུམ་ལ་སྦྱར་བའི་ཚོགས་པ་ཅན་གྱི་ཨུ་ཡིན་པ་ལས་དེ་ལ་རྐྱང་བའི་མིང་ཐོབ་དོན་མེད་དོ། །

༣ ཤུགས་བསྟན་ཡང་འཇུག་གཉིས།

ཀ དངོས་ཀྱི་དོན།

འདིར་གསལ་བྱེད་སུམ་ཅུ་བ་ལས་རྗེས་འཇུག་གི་ཡི་གེ་བཅུ་དབྱུང་བར་བསྟན་པའི་ཤུགས་ཀྱིས་སམ་ཞར་ལ་རྗེས་འཇུག་ག་ང་བ་མ་བཞིའི་མཐར་འཇུག་པའི་ས་དྲག་དང་། རྗེས་འཇུག་ན་ར་ལ་གསུམ་གྱི་མཐར་འཇུག་པའི་ད་དྲག་གཉིས་ཀྱང་བསྟན་པར་འདོད་དགོས་སོ། །དེ་ཡང་ཡིན་ཏེ། ཀུན་ཏུ་བཟང་བོའི་བསྟན་བཅོས་གཞན་པ་དྲུག་ཏུ་ད་དྲག་དང་ས་དྲག་གི་རྣམ་བཞག་བསྟན་ཀྱང་མ་བསྟན་ཀྱང་བླ་ཡི། དེ་ནི་ད་ལྟ་བདག་ཅག་ལ་ཤིན་ལྐོག་ཏུ་གྱུར་པའི་ཕྱིར་དེ་ལ་ཁག་བཞག་པས་དགོས་པ་ཅི་ཡང་མི་འགྲུབ་བོ། །དེ་བས་སུམ་ཅུ་བའི་གཞུང་ནས་རྗེས་འཇུག་གི་ཡི་གེ་བཅུའི་ནང་ཚན་དུ་གྱུར་པ་ད་དང་ས་གཉིས་དངོས་སུ་བསྟན་པ་འདིས་ད་ས་གཉིས་ཀྱི་ཡང་འཇུག་ཀྱང་ཤུགས་ལ་བསྟན་པ་ཡིན་ཞེས་བཤད་ན་ཨུ་ཚུགས་དང་མ་འདྲེས་ཤིང་ལྷོད་ཆགས་པའི་གཏམ་དུ་འགྱུར་བ་ཡིན་ནོ། །

གཞན་ཡང་། སུམ་ཅུ་བ་རང་གི་གཞུང་ན།

བསླབ་པ་ཀུན་གྱི་གཞི་འཛིནད་ཅིང་། །ཞེས་དང་།

སྡེབ་སྦྱོར་ལེགས་མཛད་མཁས་རྣམས་དང་། །

ཞེས་འཛིན་ད་དྲག་ཅན་དང་། ལེགས་དང་རྣམས་ས་དྲག་ཅན་མང་དུ་ཡོད་པ་འདིས་ནི་སུམ་ཅུ་བའི་གཞུང་དུ་ད་སའི་ཡང་འཇུག་དངོས་ཤུགས་ཅི་རིགས་ཀྱིས་བསྟན་ཟིན་པ་ལ་འཁྱོགས་བཤད་གཞན་གྱི་ངལ་བ་བྱེད་མི་དགོས་སོ། །





ཐོན་མིའི་ཞལ་ལུང་ཁག་གཉིས་པ།




༤ ཐོན་མིའི་བརྩམས་ཆོས།

ཀ དངོས་ཀྱི་དོན།

དེ་ཡང་ཐོན་མིས་བོད་ཡིག་གསར་བཟོ་མཛད་པའི་རྗེས་ནས་སྒྲ་རིག་པ་དང་ཡི་གེའི་རིག་པ་གཏན་ལ་འབེབས་པའི་བསྟན་བཅོས་ཆེན་པོ་བརྒྱད་མཛད་པར་གྲགས་སོ། །གྲངས་བརྒྱད་ངེས་པའི་དོན་ལ། རྒྱ་གར་ན་སྒྲའི་བསྟན་བཅོས་ཆེན་པོ་བརྒྱད་ཡོད་པ་དང་ཚུལ་མཚུངས་པར་བརྩམས་ཞེས་སྡེ་སྲིད་སངས་རྒྱས་རྒྱ་མཚོའི་གཡའ་སེལ་སོགས་སུ་གསུངས་ལ། རྒྱ་གར་གྱི་སྒྲ་མདོ་ཆེན་པོ་བརྒྱད་ནི། ཨིནྡྲ་བྱཱ་ཀ་ར་ཎ། བི་ཤ་ལ་བྱཱ་ཀ་ར་ཎ། ཤ་ཀཽ་ཊ་ཡ་ན་བྱཱ་ཀ་ར་ཎ། པཱ་ཎི་བྱཱ་ཀ་ར་ཎ། ས་མནྟ་བྷ་དྲ་བྱཱ་ཀ་ར་ཎ། པ་ཏཉྫ་ལི་བྱཱ་ཀ་ར་ཎ། མ་ནུ་ཛནྡྲེ་བྱཱ་ཀ་ར་ཎ། སྭ་ར་སྭ་སྟི་བྱཱ་ཀ་ར་ཎ་སྟེ་བརྒྱད་འདྲེན་ནོ། །ད་ལྟ་སུམ་ཅུ་བ་དང་རྟགས་འཇུག་གི་རྩ་བ་གཉིས་ལས་དེ་འཕྲོས་དྲུག་བསྟན་པ་སྔ་དར་དང་ཕྱི་དར་གྱི་མཚམས་སུ་ནུབ་ནས་དཔེ་མ་བྱུང་བས་ན་ཤིན་ཏུ་ཕངས་ཆེ་ལ། དེའི་ཕྱིར་ད་ལྟའི་སུམ་རྟགས་གཞུང་དུ། ད་དྲག་རྗེས་སུ་གང་ཐོབ་ཀྱི་ཚིག་ཕྲད་དང་བྱ་བྱེད་ལས་གསུམ་དང་སྐུལ་ཚིག མིང་རྐྱང་གི་དག་ཡིག་ཡོངས་རྫོགས་ཀྱི་བསྒྲུབ་གཞི་རྣམས་དངོས་བསྟན་དུ་མ་བྱུང་བ་ནི་གནད་དེ་ལ་ཐུག་གོ །

གཞན་ཡང་ལོ་རྒྱུས་ཀྱི་ཡི་གེ་སྔ་མ་རྣམས་སུ། ཐོན་མིའི་བརྩམས་ཆོས་བགྲང་སྐབས། སུམ་རྟགས་ལས་གཞན། དང་པོ་ཡི་གེའི་རྣམ་འགྱུར་གྱི་བཟོ་བརྩམས་དང་། ཀ་མེད་སུམ་ཅུར་བསྒྱུར་བ། སྡེབ་སྦྱོར་སྒྲིག་པའི་གཞི་མ། ཐོན་མིའི་མདོ་རྫིའི་སྒྲ་མདོ་ཟེར་བ་རྣམས་ཡོད་པར་བཤད་ལ། ཁྱད་པར་དུ་རྒྱལ་རབས་གསལ་མེ་རྩོམ་པ་བོ་ས་སྐྱ་བསོད་ནམས་རྒྱལ་མཚན་གྱིས་དེ་དག་དངོས་སུ་གཟིགས་སམ། གང་ལྟར་རྒྱལ་རབས་དེར (༡༣༢༨ ལོར་བརྩམས༽ ཐོན་མིས་ཡི་གེ་བཟོ་ཚུལ་རྒྱས་པར་ཤེས་འདོད་ན་དེ་དག་ཏུ་གཟིགས་ཤིག་ཅེས་གདམས་ཡོད་དོ། །རྒྱལ་དབང་ལྔ་བ་དང་ཀློང་རྡོལ་བླ་མས་རྒྱལ་རབས་གསལ་བའི་མེ་ལོང་ནི་གཞུ་ཁང་བ་ལེགས་པའི་ཤེས་རབ་ཀྱིས་བརྩམས་པར་གསུངས་ཏེ་བརྟག་གོ །ཡར་འབྲོག་པ་རིན་ཆེན་ཏོག་སོགས་ཀྱི་སུམ་རྟགས་འགྲེལ་བར་སྔགས་ཀྱི་བཀླག་ཐབས་མུན་པའི་སྒྲོན་མེ་ཞེས་པ་ཡང་ཐོན་མིས་མཛད་པར་བྱས་པ་ལ། ཞྭ་ལུ་ལོ་ཙཱ་བའི་སུམ་ཅུ་བའི་འགྲེལ་བའི་དབུར། ཐོན་མིས་མཛད་པར་གྲགས་པའི་མུན་པའི་སྒྲོན་མེ་ནི་ཐོན་མིས་མཛད་སྲིད་ནའང་། རྒྱ་གར་གྱི་སྐད་ཀློག་ཚུལ་ཡིན་གྱི་བོད་ཀྱི་སྐད་ལ་འཇུག་པ་མ་ཡིན་ནོ། །ཞེས་གསུངས་པའི་ཚིག་ཟིན་ལྟར་ན། ཐོན་མིས་མཛད་པར་གྲགས་པའི་མུན་པའི་སྒྲོན་མེ་ཞེས་པའི་བསྟན་བཅོས་ཤིག་ཀྱང་ཡོད་པར་མ་ཟད། མཁས་པ་དེ་དག་གིས་གཟིགས་མྱོང་བའི་དན་རྟགས་ཀྱང་ཚིག་གི་ཟུར་ལ་གསལ་ལོ། །འོན་ཀྱང་ད་ལྟ་དེ་དག་གི་དཔེ་རྒྱུན་ཤིན་ཏུ་རྙེད་དཀའ་བས་བདག་ཅག་གི་མིག་ལམ་དུ་སྣང་བར་མ་གྱུར་ཏོ། །

ཁ། མཐའ་དཔྱད་པ།

ཁ་ཅིག་གིས། སུམ་ཅུ་བ་རྟགས་འཇུག་གི་གཞུང་འདི་གཉིས་ཐོན་མིས་བརྩམས་པའི་ཡི་གེའི་བསྟན་བཅོས་བརྒྱད་ཀྱི་ཡ་གྱལ་གཉིས་ཡིན་ཞེས་བཤད་པ་མི་འཐད་དེ། དེ་གཉིས་ནི་ཡི་གེའི་བསྟན་བཅོས་བརྒྱད་ཀྱི་ནང་གསེས་ཀྱི་ཡང་ལེའུ་རེ་རེ་ཡིན་ནོ་ཟེར། དེ་ཡིན་པའི་ཤེས་བྱེད་ནི། སྒྲ་བ་ནམ་བཟང་གིས་མཛད་པའི་སུམ་རྟགས་འགྲེལ་བ་བསྟན་པའི་སྒྲོན་མེར་སུམ་རྟགས་ཀྱི་རྩ་བ་བཀོད་པའི་མཇུག་ཏུ། བྱཱ་ཀ་ར་ཎའི་རྩ་བརྒྱད་པ་ལས་ཀུན་ཏུ་བཟང་བོའི་བྱཱ་ཀ་ར་ཎ་དང་པོའི་སྐབས་ཏེ་ལྔ་བའོ། །ཞེས་དང་། བྱཱ་ཀ་ར་ཎའི་རྩ་བ་བརྒྱད་པ་ལས་ཀུན་ཏུ་བཟང་བོའི་བྱཱ་ཀ་ར་ཎ་གཉིས་པའི་སྐབས་ཏེ་དྲུག་པའོ་ཞེས་གསུངས་པ་འདི་ལ་དཔགས་ན་ཤེས་སོ་ཟེར།

དེ་ལ་ཡང་ཁ་ཅིག་གིས། གཞུང་དེ་ལྟར་ན་ཐོན་མིའི་ཡེ་གེའི་བསྟན་བཅོས་ལ་བརྒྱད་དུ་མ་ཟད། མཐའ་ཡས་པ་ཞིག་ཡོད་པར་གསལ་ཏེ། བྱཱ་ཀ་ར་ཎའི་རྩ་བ་ལ་ལེ་ཚན་ཆེན་པོ་བརྒྱད་དང་། དེའི་ནང་གི་ཀུན་ཏུ་བཟང་བོའི་བྱཱ་ཀ་ར་ཎ་ལ་སྐབས་དང་པོ་དང་གཉིས་པ་གཉིས་དང་། དེའི་སྐབས་དང་པོ་ལ་མ་མཐའ་ལེའུ་ལྔ་དང་། སྐབས་གཉིས་པ་ལ་མ་མཐའ་ལེའུ་དྲུག་ཡོད་པས་གཞུང་ཚིག་དེར་ལེ་ཚན་ཆེ་ཆུང་བཅོ་བརྒྱད་ཡོད་པ་དངོས་སུ་གསལ་ཞིང་། ཀུན་ཏུ་བཟང་བོའི་བྱཱ་ཀ་ར་ཎ་གཅིག་པུ་ལ་དེ་འདྲ་ཡོད་པ་ལྟར་དུ་རྩ་བའི་ལེ་ཚན་ཆེན་པོ་གཞན་བདུན་ལ་ཡང་སྐབས་དང་ལེའུ་དུ་མ་ཡོད་པ་རྗེས་སུ་དཔོག་གོ་ཟེར། འདི་ལྟ་བུའི་དོགས་སློང་བྱས་པ་ལ་ལན་ཇི་ལྟར་གདབ་བློ་གྲོས་ཞིབ་མོས་དཔྱད་དགོས་པའི་གནས་སུ་སྣང་ངོ་། །

ཡང་ཁ་ཅིག་གིས། དེ་ལས་བཟློག་སྟེ་གཞུང་དེས་ཐོན་མིའི་བསྟན་བཅོས་ལ་བརྒྱད་ཁོ་ན་ཡོད་པ་བསྟན་ཏེ། (Hརྣམ་གླིང་བའི་སུམ་ཅུ་བའི་འགྲེལ་བ)འི་མཇུག་ཏུ། (Gབསྟན་པའི་སྒྲོན་མེར་བྱཱ་ཀ་ར་ཎའི་རྩ་བ་བརྒྱད་པ་ལས་ཀུན་ཏུ་བཟང་བོའི་བྱཱ་ཀ་ར་ཎ་དང་པོའི་སྐབས་ཏེ་ལྔ་བའོ།) །ཞེས་གསུངས་པ་ལྟར་ན་འདི་ཉིད་བསྟན་བཅོས་བརྒྱད་ཀྱི་ལྔ་བ་ཡིན་པར་མངོན་ནོ། །ཞེས་དང་། (Hགསེར་ཏོག་རྟགས་འཇུག་གི་འགྲེལ་བ)འི་གཤམ་དུ། (Gབྱཱ་ཀ་ར་ཎའི་རྩ་བ་དང་ཡན་ལག་གི་གཞུང་བརྒྱད་བཞུགས་པ་ལས་རྣམ་ཀུན་ཏུ་ཚིག་དོན་བཟང་བོའི་བྱཱ་ཀ་ར་ཎ་གཉིས་པ་རྟགས་ཀྱི་འཇུག་པའི་སྐབས་ཏེ་བསྟན་བཅོས་བརྒྱད་ཀྱི་ནང་གི་དྲུག་པའོ། །)ཞེས་གསུངས་པས་སོ་ཟེར། དེ་ལ་པྲ་སྟི་དགེ་བཤེས་རིན་ཆེན་དོན་གྲུབ་ཀྱི་འགྲེལ་བར། འགྲེལ་བ་བསྟན་པའི་སྒྲོན་མེའི་ལུང་དྲངས་པའི་མཐར། ཐུ་མིས་མཛད་པའི་བརྡ་སྤྲོད་པའི་བསྟན་བཅོས་ཀྱི་རྩ་བ་ཆེན་པོ་བརྒྱད་ཡོད་པའི་ནང་ནས། རྩ་བ་དང་པོའི་ནང་གི་སྐབས་སམ་ལེའུ་ལྔ་བ་ནི་བསྟན་བཅོས་འདི་ཡིན་པར་བཞེད་འདུག་པ་ལ། (Hརྣམ་གླིང་བ)ས། (Gའགྲེལ་བ་འདི་ལྟར་ན་འདི་ཉིད་བསྟན་བཅོས་བརྒྱད་ཀྱི་ལྔ་བ་ཡིན་པར་མངོན།) ཞེས་མ་བརྟགས་པ་ཁོ་ནར་གསུང་ངོ་། །ཞེས་སྔོན་བྱོན་མཁས་པས་བཀག་ཟིན་པས་འདིར་ཡང་དེ་ལྷག་རྗོད་དུ་མེད་དོ། །

ཡང་ཁ་ཅིག འགྲེལ་བ་བསྟན་པའི་སྒྲོན་མེའི་ལུང་འགྲེལ་ཚུལ་གོང་གི་དེ་མི་འཐད་དེ། (Hཔྲ་སྟི་)ལྟར་ན། (Gདང་པོ་ཞེས་པ་རྩ་བ་བརྒྱད་ཀྱི་དང་པོ་དང་། ལྔ་བ་ཞེས་པ་དང་པོའི་ལེའུ་ལྔ་བ་ཞེས་འགྲེལ་ཞིང་། དེ་བཞིན་དུ་རྟགས་འཇུག་གི་སྐབས་གཉིས་པ་ཞེས་པ་རྩ་བ་བརྒྱད་ཀྱི་གཉིས་པ་དང་། དྲུག་པ་ཞེས་པ་གཉིས་པ་དེའི་དྲུག་པ་ཞེས་འགྲེལ་དགོས་སོ་)ཞེས་ཟེར་བ་ལ་ཡང་ལན་ཇི་ལྟར་གདབ་དཔྱད་དགོས་སོ། །

གཞན་ཡང་། མཆན་འགྲེལ་ངོ་མཚར་འཕྲུལ་གྱི་ལྡེ་མིག་ཏུ། འགྲེལ་བ་བསྟན་པའི་སྒྲོན་མེར་བཀོད་པའི་རྩོད་གཞིར་གྱུར་པའི་སུམ་རྟགས་སོ་སོའི་མཇུག་གི་གཞུང་དེ་སུམ་ཅུ་བའི་རྩ་བའི་མཇུག་ཏུ་མི་འགོད་ཅིང་། རྟགས་འཇུག་གི་མཇུག་ཁོ་ནར་བཀོད་པའི་དགོས་པ་དང་། ཀུན་ཏུ་བཟང་བོ་ཞེས་པ་ལ་རྣམ་པ་ཀུན་ཏུ་ཚིག་དོན་བཟང་བོ་ཞེས་འགྲེལ་བ་དང་། གཉིས་པ་རྟགས་འཇུག་ཅེས་པས། ཐོན་མིས་བསྟན་བཅོས་བརྒྱད་ཀྱི་གཉིས་པ་རྟགས་འཇུག་ཡིན་པར་གང་ན་གསུངས་ཡོད་ཚུལ་རྣམས་ལ་རྒྱ་ཆེར་དཔྱད་དུ་ཡོད་ཀྱང་རེ་ཞིག་ཆོག་ཤེས་པར་བྱའོ། །

༥ ཐོན་མིའི་བསྒྱུར་ཆོས།

དེ་ལྟར་བོད་གངས་ཅན་གྱི་ལྗོངས་སུ་སློབ་དཔོན་ཐོན་མི་སམྦྷོ་ཊའི་མཚུངས་ཟླ་མེད་པའི་རྣམ་དཔྱོད་དང་གཞལ་བར་དཀའ་བའི་བཀའ་དྲིན་ལ་བརྟེན་ནས་བོད་ཀྱི་རང་སྐད་དང་མཐུན་པའི་ཡི་གེ་གསར་བཟོས་ལེགས་པར་གྲུབ་པ་ནས་བཟུང་། བོད་རྒྱལ་སྲོང་བཙན་སྒམ་པོའི་བཀས་ཡུལ་གྲུ་སོ་སོར་ཕོ་ཉ་མངགས་ཏེ་རྒྱ་གར་གྱི་སློབ་དཔོན་ཀུ་ས་ར་དང་། བྲམ་ཟེ་ཤང་ཀ་ར། ཁ་ཆེ་ཏ་ནུ། བལ་བོ་ཤཱི་ལ་མཉྫུ། རྒྱ་ནག་ཧྭ་ཤང་མ་ཧྭ་དེ་བ (འདི་ཁྲི་སྲོང་ལྡེ་བཙན་རིང་ལ་སློབ་དཔོན་ཀ་མ་ལ་ཤཱི་ལ་དང་རྩོད་པ་མཛད་པའི་ཧཱ་ཤང་དེ་དང་མིང་གཅིག་ལ་ཁད་པ་ཙམ་མོ། ༽ དང་། ལོ་ཙཱ་ཆེན་པོ་ཐོན་མི་སམྦྷོ་ཊ་རང་ཉིད་དང་དེ་ཉིད་ཀྱི་སློབ་མ་དྷརྨ་ཀོ་ཥ་དང་། ལྷ་ལུང་རྡོ་རྗེ་དཔལ། (འདི་ཡང་དར་མ་བགྲོང་མཁན་དེ་དང་མིང་གཅིག་ལ་ཁད་པ་ཙམ་མོ། ༽ སོགས་གདན་འཛོམས་པར་བྱས་ནས་གསུང་རབ་བོད་ཀྱི་སྐད་དུ་སྒྱུར་བའི་ལས་ཀྱི་གྲྭ་ཐོག་མར་བཙུགས་སོ། །

གསུང་རབ་གང་དང་གང་བསྒྱུར་པ་ནི། ཐོག་མར་སྤྱན་རས་གཟིགས་ཀྱི་མདོ་རྒྱུད་ཉེར་གཅིག་བསྒྱུར་བར་མཛད་དེ། དེ་ཉེར་གཅིག་ནི། རྒྱལ་བོའི་བཀའ་ཆེམས་ཀྱི་ལོ་རྒྱུས་ཆེན་མོ་ལས་བྱུང་བ་དཔའ་བོ་གཙུག་ལག་ཕྲེང་བའི་ཆོས་འབྱུང་དུ་བཀོད་པ་འདི་ལྟར། ༡ ཟ་མ་ཏོག་བཀོད་པ། ༢ ཕྱག་སྟོང་སྤྱན་སྟོང་གི་གཟུངས། ༣ པདྨ་སྙིང་བོའི་མདོ། ༤ ཞལ་བཅུ་གཅིག་པའི་མདོ། ༥ བཅུ་གཅིག་ཞལ་གྱི་གཟུངས། ༦ དོན་ཡོད་ཞགས་པ། ༧ དོན་ཞགས་ཕྱི་མ། ༨ པདྨ་མཆོག ༩ དབང་བསྒྱུར་འཁོར་ལོ། ༡༠ ཆོ་ག་སྔགས་ཀྱི་རྒྱུད། ༡༡ ཡིད་བཞིན་ནོར་བུའི་གཟུངས། ༡༢ སྙིང་རྗེ་ཆེན་པོ་མི་བཤོལ་བ། ༡༣ འོད་ཟེར་རྣམ་བཀོད། ༡༤ པདྨ་ཅོད་པན་གྱི་རྒྱུད། ༡༥ ཡི་གེ་དྲུག་པའི་མདོ། ༡༦ དམ་ཆོས་པད་དཀར། ༡༧ པུཎྚ་རི་ཀའི་མདོ། ༡༨ ཆུ་ཀླུང་སྣ་ཚོགས་པའི་མདོ། ༡༩ སྣང་བ་རོལ་པའི་མདོ། ༢༠ མཚན་བརྒྱ་རྩ་བརྒྱད་པ། ༢༡ མཚན་རབས་ཡོངས་སུ་བསྟན་པའི་མདོ་སྟེ་ཉེར་གཅིག་གོ །འདི་ལས་འོད་ཟེར་རྣམ་བཀོད་དང་། ཆུ་ཀླུང་སྣ་ཚོགས། སྣང་བ་རོལ་པ། མཚན་རབས་ཡོངས་བསྟན་རྣམས་དེང་སང་བཀའ་འགྱུར་གྲས་སུ་སྣང་ཞིང་། གཞན་མ་རྣམས་ཕྱིས་སུ་འགྱུར་བཅོས་བྱས་པའི་ཁྱད་པར་ཙམ་ལས་ཚང་མ་ཡོད་དོ་ཞེས་གྲགས་སོ། །

གཞན་ཡང་འདུས་པ་རིན་པོ་ཆེའི་ཏོག་གི་གཟུངས། ཟླ་བ་སྒྲོན་མེའི་མདོ་སྟེ་མཚན་གཞན་མདོ་ཏིང་ངེ་འཛིན་རྒྱལ་བོ། མདོ་སྡེ་དཀོན་མཆོག་སྤྲིན། དམ་པ་ཏོག་དཀར་གྱི་མདོ། དགེ་བ་བཅུའི་མདོ། ཤེར་ཕྱིན་སྟོང་ཕྲག་བརྒྱ་བ་སྟེ་མཚན་གཞན་འབུམ་པར་གྲགས་པ་རྣམས་ཀྱང་བསྒྱུར་ཅེས་ལོ་རྒྱུས་ཀྱི་ཡི་གེ་སྔ་མ་རྣམས་སུ་འབྱུང་ལ། སྲོང་བཙན་ལས་རྒྱལ་རབས་ལྔས་སྔ་བའི་བོད་རྒྱལ་ལྷ་ཐོ་ཐོ་རི་གཉན་བཙན་གྱི་ཕྱག་ཏུ་བྱུང་བའི་ཐུགས་དམ་གྱི་རྟེན་གཉན་པོ་གསང་བའི་གྲས་ནས། ལེགས་སྦྱར་སྐད་དུ་ཡོད་པའི་དཔང་སྐོང་ཕྱག་རྒྱ་བ། མདོ་སྡེ་ཟ་མ་ཏོག ཙིནྟ་མ་ཎིའི་གཟུངས། མདོ་སྡེ་ལས་རྣམ་འབྱེད་རྣམས་ཀྱང་བསྒྱུར་པར་མཛད། ཙིནྟ་མ་ཎི་ཞེས་པ་མདོ་རྒྱུད་ཉེར་གཅིག་གྲས་ཀྱི་ཡིད་བཞིན་ནོར་བུའི་གཟུངས་དང་མདོ་སྡེ་ཟ་མ་ཏོག་ཅེས་པ་ཟ་མ་ཏོག་བཀོད་པ་དང་གཅིག་གམ་སྙམ་མོ། །

གོང་གི་གཞུང་དེ་དག་ལ་ཕྱིས་ཀྱི་ལོ་ཙཱ་བ་མཁས་པ་རྣམས་ནས་འགྱུར་བཅོས་དང་སྐད་གསར་བཅད་ཀྱིས་གཏན་ལ་ཕབ་པར་བརྟེན། དང་ཐོག་ཐོན་མིས་བསྒྱུར་ཚད་ཀྱི་གཞུང་གི་མཇུག་ཏུ་ཐོན་མིའི་འགྱུར་བྱང་ཡོད་པའི་ངེས་པ་མ་མཆིས་མོད། དཔང་སྐོང་ཕྱག་རྒྱ་བའི་མཇུག་ཏུ་ད་ལྟའང་ཐོན་མིའི་འགྱུར་བྱང་བཀོད་ཡོད་དོ། །དཔང་སྐོང་ཕྱག་རྒྱ་བ་ལ་ཡི་གེ་འབྲི་ཚུལ་འདྲ་མིན་སྣ་ཚོགས་ཡོད་དེ། སྤང་སྐོང་། པང་ཀོང་། ཕྱག་བརྒྱ་སོགས་ལས་གང་དག་བརྟག་པར་འཚལ།

སྤྱིར་བོད་དུ་གཞུང་བསྒྱུར་བ་རྣམས་ལ་རྒྱ་གར་སྐད་དང་། འགྱུར་ཕྱག་དང་ཤོ་ལོ་ཀ་དང་བམ་པོའི་གྲངས་ཚད་དང་། འགྱུར་བྱང་འགོད་པ་སོགས་ཀྱི་སྲོལ་ནི་སྲོང་བཙན་རྗེས་ཀྱི་རྒྱལ་རབས་ལྔ་བ་ཁྲི་སྲོང་ལྡེ་བཙན་རིང་གི་ལོ་ཙཱ་བ་སྐ་ཅོག་ཞང་གསུམ་གྱི་དུས་སུ་རྒྱལ་བའི་གསུང་རབ་རྒྱ་ཆེར་བསྒྱུར་བའི་ཚེ་བཀས་བཅད་པ་ལ་བརྟེན་ནས་བྱུང་བས་ན། ཐོན་མིའི་དུས་སུ་དེ་དག་ཅི་ནས་ཀྱང་ཡོད་པའི་བཀས་བཅད་ཀྱི་ངེས་པ་མ་མཛད་དོ། །

རྒྱ་ནག་གི་བཀའ་བསྟན་རྣམས་ལ་འགྱུར་བྱང་གི་དོད་དུ་ལོ་ཙཱ་བའི་མཚན་ཙམ་འགོད་པ་ལས། རྒྱ་གར་སྐད་དང་། འགྱུར་ཕྱག་དང་། བམ་གྲངས་འགོད་པ་སོགས་ནི་བོད་ཀྱི་ཐུན་མོང་མ་ཡིན་པའི་ཆོས་སུ་སྣང་ངོ་། །དེ་བཞིན་དུ་རྒྱ་ནག་གི་འགྱུར་བྱང་གཞུང་གི་མཇུག་ཏུ་མི་འགོད་པར་དབུར་འགོད་པ་ནི་རྒྱ་ནག་གི་ཐུན་མོང་མ་ཡིན་པའི་ཆོས་སོ། །

གསུམ་པ། སུམ་རྟགས་ཀྱི་འགྲེལ་བ་གསར་རྙིང་གྲགས་ཆེན་འགའ་ཞིག

(ས་བཅད་འདི་མཚམས་འདིར་བཀོད་ན་གཞུང་དོན་ལྟ་བ་ལ་སྒྲིབ་པར་འགྱུར་བས་མཇུག་མཐའི་གཤམ་དུ་བཀོད་པ་ལ་བལྟ་བར་འཚལ༽

བཞི་བ། སྒྲ་རིག་པ་དང་བོད་ཀྱི་བརྡ་གཉིས་ཀར་མཁོ་བའི་བསྟན་བཅོས་འགའ།

ཀ བསྟན་འགྱུར་གྱི་སྒྲ་རིག་པའི་སྡེ་ཚན་གཤམ་དུ་བཞུགས་པའི་དག་ཡིག་སྨྲ་སྒོ་མཚོན་ཆ་རྩ་འགྲེལ།

རྒྱ་གར་གྱི་པནྜི་ཏ་ནོར་བཟང་གྲགས་པས་ཙཱནྡྲ་བྱཱ་ཀ་ར་ཎའི་ཡན་ལག་རབ་ཏུ་བྱེད་པ་སྨྲ་བའི་སྒོ་ཞེས་བྱ་བ་ཞིག་བརྩམས་པ་ལས། འདི་དང་དཔལ་ལྡན་ནཱ་རོ་བ་གཉིས་ཀྱི་སློབ་མ་པཎྜི་ཏ་སྨ་ཏི་ཛྙཱ་ན་ཀཱིརྟི། (དྲན་པ་ཡེ་ཤེས་གྲགས་པ༽ བོད་དུ་ཕེབས་ནས་འབྲོམ་སྟོན་པ་དང་། གླིང་གེ་སར་རྒྱལ་བོའི་སློབ་དཔོན་མཛད། མཐར་ཁམས་ཀྱི་ཀློང་ཐང་དུ་ཡུན་རིང་བཞུགས་ཤིང་། བོད་ཀྱི་སྐད་ཡིག་ལ་བྱང་བར་ལོབས་པ་ན། རྒྱ་གཞུང་དུ་མ་རང་འགྱུར་དུ་མཛད་སྐབས་སྒྲ་དང་སུམ་རྟགས་གང་ལ་ཡང་མཁོ་ཆེ་བའི་དག་ཡིག་སྨྲ་སྒོ་མཚོན་ཆ་ལྟ་བུ་ཞེས་བྱ་བ་བརྩམས་ནས་བོད་སྐད་ལྟར་རང་འགྱུར་དུ་མཛད། ཅེས་པ་ནི་མཁས་པ་རྣམས་ལ་ཡོངས་སུ་གྲགས་པའི་གཏམ་མོ། །

ནམ་བརྩམས་པའི་དུས་ནི། རབ་བྱུང་དང་པོའི་གོང་རོལ་དེ་མ་ཐག་གི་དྲུག་ཅུ་སྐོར་དེའི་བགྲང་བྱ་སོ་བརྒྱད་པ་ཤིང་འབྲུག (༡༠༠༤༽ ལོར་འཁྲུངས་པའི་འབྲོམ་སྟོན་པ་རྒྱལ་བའི་འབྱུང་གནས་དགུང་ལོ་ཉི་ཤུ་ཙམ་གྱི་དུས་སུ་སྨྲ་ཏི་སྟེ་མཚན་གཞན་སྒྲའི་ཚེར་མ་ཞེས་བྱ་བ་ཁམས་སུ་བྱོན་པའི་དྲུང་ནས་སྒྲ་དང་ལེགས་སྦྱར་གྱི་སྐད་ཡིག་བསླབས་ངེས་པས་ན། སྨྲ་སྒོ་ཡང་དུས་དེ་ཙམ་ཞིག་ལ་བརྩམས་པར་རྗེས་སུ་དཔོག་གོ །

སྨྲ་ཏི་ཐོག་མར་བོད་དུ་ཕེབས་དུས་བོད་སྐད་མི་མཁྱེན་ཅིང་གཙང་རྟ་ནག་ཏུ་ཁྱིམ་ཚང་ཞིག་གི་ར་ལུག་འཚོ་བའི་རྫི་བོ་བྱས། དེར་བཞུགས་དུས་ངུ་བྲོ་བ་གསུམ་དང་དགོད་བྲོ་བ་གསུམ་བྱུང་བའི་ལོ་རྒྱུས་ཡོད། ཁོང་གིས་ཁྱིམ་དེའི་ཕྱི་སྒོ་ཡ་ཐེམ་ལ།

རི་བོང་འཛིན་པ་རྒྱུ་སྐར་ཕྲེང་བ་ཅན། །

མཚན་མོ་མཁའ་ལ་རྒྱུ་བ་མ་མཐོང་ནས། །

དྭངས་པའི་མཚོ་ནང་འདི་ན་ཟླ་བ་ཞེས། །

གཟུགས་བརྙན་ཟླ་བར་འཛིན་པ་ཤིན་ཏུ་འཁྲུལ། །

ཞེས་བྲིས་ཡོད་པ་སྔོན་རྒྱ་གར་དུ་སྨྲ་ཏི་བླ་མར་བསྟེན་པའི་ལོ་ཙཱ་བ་དཔྱལ་སེ་ཙ་བསོད་ནམས་རྒྱལ་མཚན་གྱིས་མཐོང་སྟེ་རང་གི་བླ་མའི་ཕྱག་བྲིས་སུ་ངོ་ཤེས་ནས་འདི་སུས་བྲིས་དྲིས་པར། ངེད་ཀྱི་ཨ་བོ་ཐང་རྙེད་ཀྱིས་བྲིས་ཟེར། ད་ལྟ་གང་ན་ཡོད་དྲིས་པས། ར་རྫི་ལ་སོང་ཟེར། ལོ་ཙཱ་བས་ཁྱིམ་དེར་གསེར་བྱིན་ནས་སྨྲ་ཏི་བླུས། རང་ཡུལ་དུ་སྤྱན་དྲངས་པ་ནས་བཟུང་འཕྲིན་ལས་རྒྱས་ཞེས་པའི་ལོ་རྒྱུས་ཡ་མཚན་པ་མང་བོ་ཡོད་དོ། །

སྨྲ་སྒོ་མཛད་པ་བོ་སུ་ཡིན་ལ་བཞེད་པ་མི་མཐུན་པ་འགའ་ཡོད་པ་འདི་ལྟར། དཔང་ལོ་ཙཱ་བ་བློ་གྲོས་བརྟན་པས་མཛད་པའི་ཚོགས་གསུམ་གསལ་བ་ལས། ཕྲད་འདུས་པ་ཞེས་པ་གང་ལ་ཞེས་པའི་ག་དང་ལ་སྦྱར་ཏེ་གལ་ཞེས་པ་དང་། ཅི་ཞིག་ན་ཞེས་པ་ཏེ་ན་ཞེས་པར་བསྒྱུར་བས་གལ་ཏེ་ན་ཞེས་པར་འགྱུར་རོ། །ཞེས་འཆད་པ་ནི་མི་བཟད་པའི་རྫུན་གྱིས་ཉན་པ་བོ་མགོ་རྨོངས་པར་བྱེད་པ་སྟེ། ཞེས་དང་། གལ་དང་ཏེ་ཕྱེ་བའི་བཤད་པ་དེ་ནི་རྒྱལ་བ་ཞེས་པ་ལ་རྒྱལ་དང་བ་ཕྱེ་སྟེ་བཤད་པ་དང་འདྲའོ། །ཞེས་དང་། གང་ལྟར་དང་། ཅི་ལྟར་དང་། དེ་ལྟར་ཞེས་པ་ལ་སོགས་པའང་ཕྲད་གཉིས་ཡིན་ཞེས་འཆད་པ་རྣམས་ནི་བརྗོད་བྱས་སྟོང་བ་བརྗོད་པས་དོན་དུ་གཉེར་བ་རྣམས་མགོ་རྨོངས་པར་བྱས་པ་ཡིན་ནོ། །དེའི་ཕྱིར་སྨྲ་སྒོ་ནི་རྒྱ་གར་གྱི་པཎྜི་ཏས་བརྩམས་པ་མ་ཡིན་གྱི། བོད་ཀྱི་པཎྜི་ཏ་སྐྱེས་ཐོབ་ཀྱི་ཤེས་རབ་དགའ་ཚད་ཡོད་པ། མཁས་པར་རློམ་པ། བློ་གཟེག་པོ་ཞིག་གིས་ལེགས་ལེགས་འདྲ་བྱས་པར་སྣང་ངོ་། །ཞེས་དང་། སྨྲ་སྒོ་བོད་དུ་དར་ཕྱིན་ཆད་བྱུང་བའི་སྐད་གཉིས་སྨྲ་བ་རྣམས་ཀྱིས་ཀྱང་། སྒྲའི་གཞུང་ཆེ་བ་ཙཱནྡྲ་བ་དང་། ཀ་ལཱ་པ། མངོན་བརྗོད་ཨ་མཱར་ཀོ་ཥ་ལ་སོགས་པ་ལ་ཆོས་སྐད་ཆགས་པ་དང་གཟིགས་རྟོག་ཚུད་པའི་སློབ་གཉེར་མ་མཛད་པས་སྨྲ་སྒོའི་མཚང་མ་ཤེས་པར་དེའི་ཚིགས་བཅད་བདེ་མོས་བསླུས་ཏེ། བསྟན་བཅོས་ཚད་ལྡན་དུ་བསམས་ནས་བསྡུས་དོན་དང་ཊཱིཀྐ་ལ་སོགས་པའི་ཆ་ལག་མཛད་སྣང་ངོ་། །ཞེས་མཁས་པ་སྨྲ་ཏིས་མཛད་པར་བཞེད་པ་ལྟ་ཅི། བོད་མཁས་པར་རློམ་པ་ཞིག་གིས་བརྩམས་ཞེས་ལེགས་ཆ་གཏན་མེད་པར་བཞེད་དོ། །

རྣམ་གླིང་པཎ་ཆེན་གྱིས། དཔང་ལོས་དེ་ལྟར་གསུངས་པ་ནི། དུས་དེར་བསྟན་བཅོས་འདི་ཧ་ཅང་དར་ཆེ་བས། ཀ་ཙཱན་སོགས་གཞུང་ལུགས་ཆེན་པོ་རྣམས་ཀྱི་འཕྲིན་ལས་ལ་གནོད་པ་བྱུང་བར་བརྟེན། དགོངས་པ་ཅན་གྱི་གསུང་དེ་གནང་བ་ཡིན། ཞེས་མཁས་པ་འགའ་ཞིག་བཞེད་པ་དོན་ལ་གནས་ཤིང་། བསྟན་འགྱུར་དཀར་ཆག་སྒྲིག་མཁན་རྣམས་ཀྱིས་ཀྱང་སྨྲ་ཏིའི་ཡིན་ཤག་བྱས་པ་ལ། བོད་ཀྱི་མཁས་པ་རོང་ཟོམ་ཆོས་བཟང་དང་། པཎ་ཆེན་ཤཱཀྱ་མཆོག་ལྡན་སོགས་ཀྱིས་དེ་ལ་རྒྱས་འགྲེལ་བརྩམས་པའང་ཡོད། སྨྲ་ཏིའི་གསུང་ཡིན་མིན་གང་ལྟར་ཡང་། སུམ་རྟགས་དང་དགོངས་པ་ཕལ་ཆེར་མཐུན་ཞིང་བོད་ཀྱི་སྐད་ལ་ཉེ་བར་མཁོ་བ་དང་། ཚིག་གིས་དོན་སྟོན་པ་ལ་ཚིག་ཕན་ཚུན་སྦྱོར་དགོས། དོན་གསལ་བར་སྟོན་པ་ལ་ཕྲད་དང་། ཕྲད་འདུས། ཚིག་རྒྱན་རྣམས་མེད་མི་རུང་གི་ཡན་ལག་ཡིན་པས་སྨྲ་སྒོའི་འཆད་ཚུལ་ལ་ལེགས་ཆ་ཤིན་ཏུ་མང་བར་བཞེད་དོ། །

སི་ཏུ་གཙུག་ལག་ཆོས་ཀྱི་སྣང་བའི་སུམ་རྟགས་འགྲེལ་བར། སྨྲ་སྒོ་རྩ་འགྲེལ་ལ་མི་འཐད་པ་ཤིན་ཏུ་མང་ཞིང་མཁས་པ་གཞན་གྱིས་གནོད་བྱེད་བཀོད་པ་གནད་དུ་སོང་བའང་མང་བར་སྣང་བས་འཕགས་ཡུལ་མཁས་པའི་ལེགས་བཤད་ནི་མིན་པར་ངེས་ཞེས་གསུངས་པས་ན་རྩ་འགྲེལ་གཉིས་སྨྲ་ཏིའི་གསུང་དུ་ཞལ་གྱིས་མི་འཆེ་བར་སྣང་ངོ་། །འོན་ཀྱང་སུམ་ཅུ་བའི་སྐབས་སུ་འགའ་ཞིག་དྲངས་པ་སོགས་གཞུང་འདིའི་དོན་དང་སྐབས་འགར་མཐུན་པའི་ལེགས་བཤད་མང་དག་ཀྱང་འདུག་པས་རྣམ་པ་ཀུན་ཏུ་དོར་བྱ་ནི་མ་ཡིན་ནོ། །ཞེས་པ་ནི་གཟུ་བོའི་བློས་དཔྱད་ཁུལ་གྱི་གཏམ་མོ། །

བུ་སྟོན་རིན་པོ་ཆེའི་བསྟན་འགྱུར་དཀར་ཆག་དང་། སྡེ་དགེ་བསྟན་འགྱུར་དཀར་ཆག་རྣམས་སུ། སྨྲ་སྒོའི་རྩ་བ་སྨྲ་ཏིས་མཛད་པ་ཡིན་ཤག་ལ། འགྲེལ་བ་སློབ་དཔོན་དེ་ཉིད་ཀྱིས་མཛད་པ་ཡིན་ནམ་ཡང་ཟེར། རོང་ཟོམ་ཆོས་བཟང་གིས་བྱས་པ་ཡིན་ཡང་ཟེར་ཞེས་ཁ་ཚོན་མ་བཅད་དོ། །

མཁས་པ་ཁ་ཅིག་རྩ་འགྲེལ་གཉིས་ཀ་བོད་ཀྱི་མཁས་པ་རོང་ཟོམ་ཆོས་བཟང་གིས་མཛད་པར་བཞེད་ཅེས་བཻ་དཀར་གཡའ་སེལ་ལས་བཤད། གང་ལྟར་ཡང་སྨྲ་སྒོའི་རྩ་བ་ནི་སྨྲ་ཏི་ལིང་ཆུ་གསེར་ཁབ་ཏུ་བྱོན་ནས་བརྩམས་པ་རང་འགྱུར་དུ་བྱས་པ་ཡིན་པར་བུ་སྟོན་ཆོས་འབྱུང་དུ་གསུངས་སོ། །ས་སྐྱ་པཎ་ཆེན་གྱི་བཀའ་རྩོམ་ཁྲོད་དུ་སྨྲ་སྒོའི་ས་བཅད་བསྡུས་པ་ཞིག་ཀྱང་ཡོད་དེ། དེ་ལྟ་ན་ས་སྐྱ་པཎྜིཏ་སྨྲ་སྒོ་ཚད་ལྡན་དུ་བཞེད་པའི་ཕྱོགས་ཡིན་པ་འདྲའོ། །

(Hརྒྱལ་དབང་ལྔ་བའི་དེབ་ཐེར་)ལས། (Gསྨྲ་ཏིས་སྨྲ་སྒོ་མཚོན་ཆར་གྲགས་པའི་བསྟན་བཅོས་མཛད་དོ།) །ཞེས་གསུངས་པ་དང་། གུང་ཐང་བསྟན་པའི་སྒྲོན་མེའི་གསུང་ན། དག་ཅེས་པ་ནི་སྒྲའི་བསྟན་བཅོས་ལས་གཉིས་ཀྱི་ཚིག་ཏུ་བཤད་ཀྱང་། (Hསྨྲ་སྒོ་)ལས།

(Gདག་དང་རྣམས་ནི་མང་བོའི་ཚིག །)

ཅེས་པ་ལྟར་བོད་སྐད་དུ་དེ་དག་ཅེས་པ་དང་། རྣམས་ཞེས་པ་མང་ཚིག་ཏུ་འགྱུར་བ་ཁྱད་པར་ཆེར་མེད་པས་འདིར་ཡང་དེ་བཞིན་བྱའོ། །ཞེས་གསུངས་པ་བཅས་ལ་དཔགས་ན་སྨྲ་སྒོ་སྨྲ་ཏིའི་གསུང་དུ་བཞེད་པའི་ཕྱོགས་ཡིན་ནོ། །

སུམ་པ་མཁན་ཆེན་ཡེ་ཤེས་དཔལ་འབྱོར་གྱིས་མཛད་པའི་(Hདག་ཡིག་རབ་གསལ་མེ་ལོང་)གི་མཇུག་ཏུ། (Gསྨྲ་སྒོ་མཚོན་ཆ་ནི་དཔང་ལོས་བརྡ་སྤྲོད་དང་མི་མཐུན་པའི་སྐྱོན་མང་བས་པཎྜི་ཏས་མ་མཛད།) ཅེས་གསུངས་མོད་ཀྱང་། དེ་སྨྲ་ཏིས་མཛད་པར་མཁས་པ་མང་བོས་བཞེད་པ་དང་། དེ་རྒྱ་གར་གྱི་སྒྲ་གཞུང་དང་ཇི་བཞིན་མ་མཐུན་ཡང་བོད་ཀྱི་སྐད་ཙམ་ལ་མཐུན་ཕྱིར་བྱས་པ་དང་། དེ་ཉིད་འཕགས་ཡུལ་གྱི་པཎ་ཆེན་ཡིན་ཡང་། བོད་དུ་བྱོན་ནས་ཡུན་མི་རིང་བས་བོད་སྐད་ལ་ཆེར་མ་བྱང་བའང་སྲིད་པས། བོད་ཀྱི་དག་ཡིག་སོགས་དང་ཅུང་ཟད་མི་མཐུན་པ་གལ་ཏེ་སྲིད་ཀྱང་ཉེས་པ་ཆུང་ལ། གང་ལྟར་ཡང་དེའི་བརྗོད་བྱ་ཕལ་ཆེར་ནི་བོད་སྐད་ལ་ཉེ་བར་མཁོ་ངེས་ཡིན་པར་འདུག་པས། དེའི་ཡང་གནད་རྣམས་ཕྱོགས་གཅིག་ཏུ་བསྡུས་པའི་སྡོམ་ཚིག་རབ་གསལ་མེ་ལོང་ཞེས་བྱ་བ་མཆན་འགྲེལ་དང་བཅས་པ་འདི་ནི། ཞེས་བཀོད་པ་ནི་གཟུ་བོར་གནས་པའི་མཁས་པ་ཆེན་པོའི་གསུང་དུ་སྣང་ངོ་། །

ཁ། བསྟན་འགྱུར་གྱི་སྣ་ཚོགས་ཁྲོད་དུ་བཞུགས་པའི་གནས་བརྒྱད་ཆེན་མོ་རྩ་འགྲེལ།

གནས་བརྒྱད་རྩ་འགྲེལ་ནི་བོད་རྒྱལ་ཁྲི་སྲོང་ལྡེ་བཙན་སྐུ་རིང་གི་ལོ་ཙཱ་བ་ཆེན་པོ་ལྕེ་ཁྱི་འབྲུག་གིས་བརྩམས་པར་དཔང་ལོ་ཙཱ་བ་སོགས་ཀྱིས་གསུངས་པ་ལྟར་དེང་སང་དེ་ལྟར་དུ་གྲགས་སོ། །འོན་ཀྱང་རྩ་བ་རང་གི་མཇུག་ཏུ། ལྕེ་ཁྱི་འབྲུག་གིས་བྱཱ་ཀ་ར་ཎའི་སྐད་མདོ་ཙམ་ཞིག་བསྒྱུར་བ་གནས་བརྒྱད་པོའི་རྩ་བ་རྫོགས་སོ། །ཞེས་པ་ལྟར་ན་བསྒྱུར་བའི་གཞུང་དུ་སྣང་ངོ་། །

དེ་ཡང་བཻ་དཀར་གཡའ་སེལ་བ། སྦྱོར་བ་བརྒྱད་པ་ཞེས་པའི་ཡི་གེ་བཞག་པའི་དོན་འགྲེལ་དུ་བོད་ན་གནས་བརྒྱད་ཆེན་པོར་གྲགས་པ་བྲམ་ཟེ་སྨྲ་བའི་སེངྒེའམ་པཎྜི་ཏ་ཨ་པ་ཏཱ་ཛི་ཏ་ཞེས་པས་མཛད་པ་དང་། དེའི་འགྲེལ་བ་ཁ་ཆེ་ལེགས་སྦྱར་གསུམ་ལྡན་ཞེས་བྱ་བས་མཛད་པ་གཉིས་ཏེ། འདི་ལ་ལྕེ་ཁྱི་འབྲུག་ནི་སྒྱུར་བ་པོ་ཡིན་གྱི་མཛད་པ་པོ་མིན། ཞེས་བཤད་པ་ལྟར་ན་ལྕེ་ཁྱི་འབྲུག་ནོ་སྒྱུར་བ་པོ་ཡིན་པ་ལས་རྩོམ་མཁན་མིན་པར་གསལ་ལོ། །

རྩ་འགྲེལ་དེའི་བརྗོད་བྱའི་གཙོ་བོ་ནི། བྱཱ་ཀ་ར་ཎའི་སྐད་ཀྱི་གནས་བརྒྱད་ཡིན་ཏེ། བྱེད་པའི་གནས་དང་། བསྡུ་བའི་གནས། སྒྱུར་བའི་གནས། དྲང་བའི་གནས། འཇུག་པའི་གནས། རྣམ་པར་དབྱེ་བའི་གནས། ཕྱོགས་ཀྱི་གནས། དངོས་པོའི་གནས་རྣམས་སོ། །དེ་རེ་རེ་ལ་དབྱེ་བ་དང་ཡན་ལག་གི་དབྱེ་བ་ཕྱེ་ནས་ལུང་དུ་སྟོན་པའི་གཞིའམ་གནས་ཞིབ་མོ་བྱས་ནས་འཆད་དོ། །

ག ཚོགས་གསུམ་གསལ་བ།

འདི་མཛད་པ་པོ་ནི་ཤོང་སྟོན་རྡོ་རྗེ་རྒྱལ་མཚན་གྱི་སྲོལ་འཛིན་ཆེན་པོ་དཔང་ལོ་ཙཱ་བ་བློ་གྲོས་བརྟན་པ་སྟེ་དེའི་བརྗོད་བྱའི་གཙོ་བོ་ནི། སཾ་སྐྲ་ཏ་དང་འབྲེལ་བའི་མིང་ཚིག་ཡི་གེ་སྟེ་ཚོགས་གསུམ་གྱི་རྣམ་གཞག་རྒྱས་པར་སྟོན་ཞིང་། དེའི་ཞར་ལ་བོད་ཀྱི་མིང་སྦྱོར་དང་མཐུན་པའི་རྣམ་དབྱེ་བརྒྱད་དང་། རྣམ་དབྱེ་བསྡུས་པའི་ཚིག་སྡུད་རྣམ་པ་དྲུག་དང་། ཚིག་ཕྲད་ཡིན་པ་དང་མིན་པའི་ཁྱད་པར་དང་། བོད་ཀྱི་དག་ཡིག་གི་འཁྲུལ་གཞི་འགའ་ཞིག་དང་། དག་ཡིག་སྨྲ་སྒོའི་མི་འཐད་པ་རྣམས་སུན་དབྱུང་བ་སོགས་སྟོན་ཏེ། སྒྲའི་ཡན་ལག་ཏུ་ཉེ་བར་མཁོ་བའི་བརྡ་སྦྱོར་བའི་བསྟན་བཅོས་ཆེས་ཤིན་ཏུ་ལེགས་པ་ཞིག་ཡིན་ཞིང་། སྔོན་ཆད་དཔེ་འདིའི་འཕྲིན་ལས་ཀྱང་ཧ་ཅང་འཕེལ་བར་གྲགས་སོ། །

ང་། ཡི་གེ་བཀླག་ཐབས་བྱིས་པ་བདེ་བླག་ཏུ་འཇུག་པ་རྩ་འགྲེལ།

བྱིས་འཇུག་གི་རྩ་བ་མཛད་མཁན་ནི་ས་སྐྱ་བསོད་ནམས་རྩེ་མོ་ཡིན་ལ། དེའི་འགྲེལ་བ་ནི་ས་སྐྱ་པཎྜི་ཏ་ཀུན་དགའ་རྒྱལ་མཚན་དགུང་ལོ་ཉེར་གསུམ་བཞེས་པའི་ཐོག་མཛད་པ་སྟེ། དེའི་ལེའུ་དང་པོར་ཡི་གེའི་བྱེ་བྲག་དང་དབྱེ་བསྡུ་བསྟན་པ། ལེའུ་གཉིས་པར་ཡི་གེ་འབྱུང་གནས། འབྱིན་ཐབས། བཀླག་ཐབས་བསྟན་པ། ལེའུ་གསུམ་པར་ལེགས་སྦྱར་གྱི་སྐད་དང་སྔགས་ཀྱི་བཀླག་ཐབས་བསྟན་པ་རྣམས་ཤིན་ཏུ་ཁ་གསལ་ཞིང་དོན་སྣ་འདུས་པ་ཞིག་ཡིན་ནོ། །

གཞན་ཡང་ས་པཎ་གྱིས་མཛད་པའི་ཚོགས་གསུམ་བརྗོད་བྱར་བྱེད་པའི་སྒྲ་ལ་འཇུག་པ་དང་། སྒྲའི་བསྟན་བཅོས་ཤེས་རབ་འཕྲོ་བ་སོགས་དང་། སྔ་ཕྱིའི་མཁས་པ་རྣམས་ཀྱིས་མཛད་པའི་སྐད་གཉིས་ཤན་སྦྱར་བའི་ཀཱ་ལིའི་ཕྲེང་བསྒྲིགས་སོགས་སྐབས་འདི་དང་འབྲེལ་བ་ཅན་ད་དུང་མང་ཙམ་བཞུགས་ནའང་ཞིབ་པར་སྨོས་ན་ཧ་ཅང་རྒྱས་དོགས་ནས་འདིར་དེ་ཙམ་ལས་མ་སྤྲོས་སོ། །

ཟླ་ཤེལ་ཁ་བའི་རི་ཚོམ་ཕྲེང་བསྒྲིགས་པའི། །

བྷོ་ཊའི་ལྗོངས་ཆེན་སྣང་བྱེད་ཡི་གེའི་བརྙན། །

ཝ་ལེར་གསལ་མཛད་ཐོན་མི་ཨ་ནུའི་དྲིན། །

བསྐལ་བའི་མཐར་ཡང་ཆ་ཙམ་ཅི་ལྟར་གཞལ། །

ཞེས་བྱ་བ་ནི་ཀ་ཕྲེང་སུམ་ཅུ་ཚང་བའི་ཚིགས་བཅད་བྱ་དཀའ་བའི་སྙན་ངག་གི་སྒོ་ནས་ཆེད་དུ་བསྔགས་པའི་རོལ་མོ་འཁྲོལ་བའི་ངལ་གསོའི་བར་སྐབས་ཀྱི་ཚིགས་སུ་བཅད་པའོ། །

ལྔ་བ། མཚན་དོན་གྱི་སྐབས།

ཀ དངོས་ཀྱི་དོན།

རྒྱ་གར་སྐད་དུ། བྱཱ་ཀ་ར་ཎ་མཱུ་ལ་ཏྲ་ཤད་ནཱ་མ། བོད་སྐད་དུ། ལུང་སྟོན་པ་རྩ་བ་སུམ་ཅུ་བ་ཞེས་བྱ་བ། ཞེས་བྱུང་སྟེ། བྱཱ་ཀ་ར་ཎ་ནི་ལུང་སྟོན་པ། མཱུ་ལ་ནི་རྩ་བ། ཏྲ་ཤད་ནི་སུམ་ཅུ་བ། ནཱ་མ་ནི་ཞེས་བྱ་བའོ། །

དེ་ཡང་མིང་ཚིག་ཡི་གེའི་རྣམ་འགྱུར་སྣ་ཚོགས་པའི་སྒོ་ནས་བོད་སྐད་དང་མཐུན་པའི་སྒྲའི་རིག་པ་སུམ་རྟགས་དག་གསུམ་སོགས་ཀྱི་དོན་མཐའ་དག་བརྡ་སྤྲོད་པར་བྱེད་པས་ན་ལུང་དུ་སྟོན་པ་དང་། ཀུན་གསལ་བར་བྱེད་པའམ། ཀུན་གོ་བར་བྱེད་པ་ལ་ཡང་འཇུག་གོ །དཔེ་འགར་མཱུ་ལ་ཞེས་པ་མེད་ཀྱང་ཡོད་པའི་དབང་དུ་བཏང་ན་རྟགས་འཇུག་སོགས་བརྡ་སྤྲོད་པའི་བསྟན་བཅོས་ཕྱི་མ་བདུན་གའི་རྟེན་གཞིར་གྱུར་པས་ན་རྩ་བ་དང་།

གང་ལ་ཡོན་ཏན་མཆོག་མངའ་བའི། །ཞེས་པ་ནས། ཅིག་ཤོས་དེ་ལས་ལྡོག་པའོ། །ཞེས་པའི་བར་དུ་རྐང་བ་གཅིག་གིས་དམན་པའི་ཤོ་ལོ་ཀ་སོ་གསུམ་ཡོད་ན་ཡང་རགས་བཤད་དང་བརྗོད་བདེའི་སྒོ་ནས་ཤོ་ལོ་ཀའི་གྲངས་ཀྱིས་བསྟན་བཅོས་ཀྱི་མིང་བཏགས་པས་ན་སུམ་ཅུ་བ་དང་། ཞེས་བྱ་བ་ནི་མིང་ལ་དེ་སྐད་དུ་ཟེར། ཞེས་པའོ། །

སྤྱིར་བསྟན་བཅོས་ཀྱི་མིང་འདོགས་ཚུལ་ལ། སློབ་དཔོན་ཙཱནྡྲ་གོ་མིས་མཛད་པའི་སྒྲ་མདོ་ལ་ཙཱནྡྲ་བ་ཞེས་འབོད་པ་ལྟ་བུ་ནི་རྩོམ་པ་པོའི་མིང་གིས་བཏགས་པ་དང་། ཐོན་མིས་མཛད་པའི་རྟགས་ཀྱི་འཇུག་པ་ལྟ་བུ་ནི་བརྗོད་བྱའི་དོན་དང་མཐུན་པའི་སྒོ་ནས་བཏགས་པ་དང་། དཔལ་ཁང་གིས་མཛད་པའི་དག་ཡིག་ངག་གི་སྒྲོན་མེ་ལྟ་བུ་ནི་བསྟན་བཅོས་ཀྱི་བྱེད་ལས་སམ་དགོས་པའི་སྒོ་ནས་མིང་བཏགས་པ་དང་། དངུལ་ཆུ་དྷརྨ་བྷ་དྲས་མཛད་པའི་སི་ཏུའི་ཞལ་ལུང་ལྟ་བུ་ནི་གང་ལ་བརྟེན་པའི་ཁུངས་བསྟན་པའི་སྒོ་ནས་བཏགས་པ་དང་། གཞན་ཡང་གནས་དང་། ཞུ་བ་པོ་དང་། དཔེ་དོན་སྦྱོར་བ་དང་། བམ་པོ་ལེའུའི་གྲངས་ལས་བཏགས་པ་སོགས་དང་། གངས་ཅན་ལྗོངས་སུ་རིག་གནས་ཀྱི་འཆད་ཉན་རྒྱ་ཆེར་དར་བ་ནས་བཟུང་བསྟན་བཅོས་གསར་རྩོམ་གྱི་མཚན་ལ་སྙན་ངག་གི་ཚིག་རྒྱན་དང་འབྲེལ་བའི་མིང་འདོགས་ཚུལ་སྣ་ཚོགས་པ་ཞིག་ཡོད་པ་ལས། འདིར་སུམ་ཅུ་བ་ལ་ཤོ་ལོ་ཀའི་གྲངས་ཀྱི་སྒོ་ནས་མིང་བཏགས་པའོ། །ཞེས་ཤེས་པར་བྱའོ། །

ཁ། མཐའ་དཔྱད་པ།

༡ རྒྱ་གར་ཞེས་ཐོགས་དོན། རྒྱ་གར་ཞེས་པ་ངེས་ཚིག་བཤད་དུ་མེད་པའི་འདོད་རྒྱལ་གྱི་མིང་དུ་བཞེད་པ་ལྟར་ན། བུ་སྟོན་རིན་ཆེན་གྲུབ་ཀྱི་རྣམ་ངེས་འགྲེལ་བ་དང་། རྗེ་ཙོང་ཁ་བའི་ལེགས་བཤད་གསེར་ཕྲེང་རྣམས་སུ་རྒྱ་གར་ཞེས་པ་འདོད་རྒྱལ་གྱི་མིང་ཡིན་པར་གསུངས་པའི་རྗེས་སུ་འབྲངས་ནས་མཁས་པ་སྔ་མ་ཕལ་ཆེར་གྱིས་དེ་ལྟར་དུ་བཞེད་དོ། །

ངེས་ཚིག་བཤད་དུ་ཡོད་པར་འདོད་པ་ལྟར་ན། ལ་ལས་རྒྱ་ནག་པོ་ལས་ལོགས་སུ་གར་བ་དང་། ཁ་ཅིག་རི་སྤོས་རྒྱ་དང་འདྲ་བར་ཡོད་པའི་བོད་ལས་ཕྱི་རོལ་ཏུ་གར་བ་དང་། འགའ་ཞིག་ཕྱིའི་རྒྱ་མཚོ་ཆེན་པོ་ལས་རིང་དུ་གནས་ཏེ་གར་བ་དང་། འགའ་རེས་ཇ་གར་མ་དང་། ཆང་གར་མ་ཟེར་བ་ལྟར་གར་མ་ནི་བཟང་བའི་བརྡ་ཡིན་པས་རྒྱ་གར་མ་ཞེས་འདོད་པ་སྣ་ཚོགས་ཡོད་པར་བུ་སྟོན་དང་བོད་མཁས་པ་རྣམས་ཀྱི་གཞུང་ན་ཡོད་དོ། །

ཕྱིས་ཀྱི་མཁས་པ་སི་ཏུ་གཙུག་ལག་ཆོས་ཀྱི་སྣང་བ་རྗེས་འབྲང་དང་བཅས་པས། རྒྱ་ནག་གིས་མྱ་ངན་གྱི་གོས་དཀར་པོ་བྱེད་པ་ལས་ནམ་རྒྱུན་གོས་མདོག་ནག་པོ་གྱོན་ཤས་ཆེ་བས་རྒྱ་ནག་པོ་དང་། རྒྱ་གར་བས་མྱ་ངན་གྱིས་གོས་ནག་པོ་བྱེད་པ་ལས་ནམ་རྒྱུན་གོས་མདོག་དཀར་པོ་གྱོན་ཤས་ཆེ་བས་རྒྱ་དཀར་ཞེས་བཏགས་པ་སྟེ། མིང་མཐའ་རྟགས་མཚུངས་མོ་ཡིག་གིས་མོ་དྲངས་པའི་ཚུལ་གྱིས་དཀར་གྱི་འཕུལ་ཡིག་ད་ཕྱིས་ནས་མིང་གཞིའི་ཕོ་ཡིག་སྡེ་བ་དང་པོའི་གསུམ་པ་གར་བསྒྱུར་བ་ནི། རྒྱ་ཞེས་པའི་མཐའ་རྗེས་འཇུག་འ་ཡིག་གིས་རྟགས་མཚུངས་མོ་དྲངས་པས་ན་རྒྱ་གར་ཞེས་གྲུབ་པར་འདོད་དོ། །

དེ་བཞིན་དུ་གཙོས་བློ་བཟང་རྒྱལ་མཚན་སེངྒེས་མཛད་པའི་སུམ་ཅུ་བའི་འགྲེལ་བ་དང་། ཤེར་སྙིང་འགྲེལ་བ་གཉིས་ཀར་ཡང་བཤད་ཚུལ་འདི་ཁོ་ན་འཐད་ཕྱོགས་སུ་མཛད་སྣང་ངོ་། །དེ་ནི་བདེན་པ་ལྟ་བུར་སྣང་སྟེ། རྒྱ་དཀར་ནག་ཅེས་ལྷན་ཅིག་ཏུ་བརྗོད་པའི་ཚེ་ནག་པོའི་ཟླ་ལ་དཀར་པོ་ངང་ངམ་ཤུགས་ཀྱིས་ཁ་ལ་ཐོན་པས་ཀྱང་ཤེས་སོ་སྙམ་པའོ། །

ཡང་ཚད་མར་གྱུར་པའི་མཁས་པ་རྣམས་ཀྱིས་འདོད་རྒྱལ་གྱི་སྒྲ་ཡིན་པར་གསུངས་པའི་ཕྱིར་ན་མཐའ་གཅིག་ཏུ་དེར་ངེས་པའི་ཐག་གཅོད་བྱེད་སྔ་མི་རུང་སྟེ། སྐར་རྩིས་དང་ནག་རྩིས་ཞེས་པའི་ཐ་སྙད་ཀྱི་ཆ་ནས་གཞིགས་ཚེ། སྐར་རྩིས་ཀྱི་སྐར་ནི་གཟའ་སྐར་གྱི་མིང་གི་ཆ་ཤས་ལས་དྲས་པ་དང་། ནག་རྩིས་ནི་རྒྱ་ནག་གི་ཡུལ་ནས་དར་བའི་འབྱུང་རྩིས་ཡིན་པ་ལ་བསྙོན་དུ་མེད་ཀྱང་། ཁ་ལ་བདེ་ཁྱད་ཀྱི་དབང་གིས་རྩིས་དཀར་ནག་ཅེས་ཁ་དོག་གི་ཟུར་གྱིས་བརྗོད་པ་ལྟར་དུ་གཞུང་ཆེན་གྱི་ཡི་གེ་ཚོར་ཡང་དེ་ལྟར་བྲིས་པ་མང་དུ་འབྱུང་བ་འདི་ལ་དག་མ་དག་གི་ལན་ཇི་ལྟར་གདབ་བརྟག་པའི་གནས་སོ། །

སེ་ར་བ་ཡེ་ཤེས་རྣམ་རྒྱལ་ན་རེ། ཁ་ཅིག་རྒྱ་གར་ཞེས་པའི་རྒྱའི་རྗེས་འཇུག་མོ་འ་ཡིག་གི་ཤུགས་ཀྱིས་དཀར་གྱི་སྔོན་འཇུག་མ་ནིང་ད་ཕྱིས། མིང་གཞིའི་ཡི་གེ་ཀ་ནི་རང་སྡེའི་ག་ཡིག་ཏུ་བསྒྱུར་ཏེ་རྒྱ་གར་ཞེས་གྲུབ་ཟེར་བ། ཆེས་མི་འཐད་དེ། དེ་ལྟར་ན། གར་གྱི་རྗེས་འཇུག་མ་ནིང་རའི་ཤུགས་ཀྱིས་སྐད་ཀྱི་མགོ་མོ་ས་ཡིག་ཕྱིས་ཤིང་། མིང་གཞིའི་ཡི་གེ་ཀ་རང་སྡེའི་ཁ་ཡིག་ཏུ་འགྱུར་དགོས་པས་བསྐལ་པའི་མཐར་ཐུག་པར་མཁན་པོས་རྩ་བའི་བརྩམ་མི་ནུས་པར་ཐལ་ཕྱིར་རོ། །དེ་ནི་སྒྲ་བཤད་དུ་ཡོད་པས་འདོད་རྒྱལ་དུ་འདོད་པའང་མི་རིགས་ཏེ། ཡུལ་རྒྱ་ཆེ་བས་རྒྱ་དང་། མི་རྣམས་ཕལ་ཆེར་གར་དང་གླུ་སོགས་ཀྱིས་དུས་འདའ་ཞིང་། སྐྱིད་པོར་རོལ་པས་གར་ཞེས་ཐ་སྙད་བཏགས་པའི་ཕྱིར་རོ། །དེ་བཞིན་དུ་ཡུལ་རྒྱ་ཆེ་བ་ལ་མི་རྣམས་ཕལ་ཆེར་ཞྭ་གོས་ནག་པོ་གྱོན་པས་རྒྱ་ནག་ཅེས་བྱ་སྟེ་རྒྱ་མི་ཞེས་ཀྱང་བྱའོ། །ཞེས་པ་ནི་རང་ལུགས་ཀྱི་གཏད་སོ་ཅིང་ཡང་མེད་པའི་བབ་ཅོལ་ཙམ་མོ། །

(Hརྒྱལ་དབང་ལྔ་བའི་རྩིས་སྐར་ནག་གི་དྲིས་ལན་)ལས། (Gདེང་སང་འཇིག་རྟེན་རྨོངས་པའི་གྲགས་ཚོད་ལ། ལྷ་གསོལ་དང་སྐར་རྩིས་ཁོ་ན་བྱེད་མཁན་ལ་བོན་དཀར་བ་དང་། ནག་རྩིས་པར་བོན་ནག་གི་མིང་འདོགས་པ་ནི་སྔ་མ་སྐར་མའི་ཡིག་སྡེབ་ཀྱི་ས་མགོ་ཡོད་པ་དང་། ཁ་དོག་གི་དཀར་བ་དས་འཕུལ་སོགས་ཀྱི་བརྡ་ཙམ་ཡང་མ་ཤེས་པས། བཀའ་བརྒྱུད་པའི་ཕྱོགས་ཀྱི་ངག་སྒྲོས་སུ་ནཱ་རོ་པར་རྩ་བཤད་པ་ཞེས་པའི་དོན་མ་གོ་བར་ཨ་ན་ན་དང་རོ་རུ་སོང་ཟེར་བ་དང་འདྲ་བས་དཔྱད་བཟོད་པ་ག་ལ་ཡིན།) ཞེས་གསུངས་སོ། །

ཡང་། རྒྱ་སེར་ཞེས་སྨ་ར་སེར་པོའི་ཆ་ནས་བཏགས་པ་ཡིན་ན། ཨ་ར་ནག་པོ་ཤས་ཆེ་བའི་མི་རིགས་ལ་རྒྱ་ནག་དང་། ཨ་ར་དཀར་པོ་ཤས་ཆེ་བའི་མི་རིགས་ལ་རྒྱ་དཀར་དུ་བཏགས་པའོ་ཞེས་བཤད་ན་ལན་ཇི་ལྟར་གདབ། རྒྱ་ཞེས་པ་སྨ་རའི་མིང་གི་ཆ་ནས་བརྗོད་པའི་ལུགས་སོ། །

འོ་ན། ད་ལྟ་བོད་སྐད་ཀྱིས་རྒྱ་གར་ཞེས་འབོད་པའི་ཡུལ་ཁམས་དེ་ལ་སྐད་རིགས་གཞན་པས་ཧིན་དུ་དང་དབྱིན་དུ་ཞེས་འབོད་པའི་རྒྱུ་མཚན་གང་ལ་ཐུག་སྙམ་ན། བརྗོད་པར་བྱ་སྟེ། རྨ་བྱ་ཁ་འབབ་ཆུ་བོ་སིནྡྷུའི་ཆུ་ཀླུང་ཆེན་པོ་འབབ་པའི་ཕྱོགས་ལ་གནའ་སྔ་མོ་ནས་སིནྡྷུའི་ཡུལ་ཞེས་པར་གྲགས་ལ། དེའི་ཕྱིང་ཧིན་དུ་དང་དབྱིན་དུ་ཞེས་པ་ནི་སིནྡྷུའི་གདངས་ཟུར་ཆག་པའོ། །དེར་མ་ཟད། རྒྱ་ནག་གི་སྔོན་གྱི་བརྡར་ཤིན་ཐིག་དང་། ཤིན་ཏུ། ཧྲིན་དུ་སོགས་སུའང་ལོ་ཙཱ་བ་སོ་སོས་བྲིས་པ་ད་ལྟ་མཐོང་རྒྱུ་ཡོད་པ་དེ་ཡང་སིནྡྷུའི་གདངས་ཅི་ཐོན་གྱིས་བྲིས་པ་ལས་གཞན་དུ་སེམས་པར་མི་བྱེད་དོ། །སིནྡྷུའི་ཡུལ་ནི་རྒྱ་གར་བྱང་ཕྱོགས་ཀྱི་ཆར་གཏོགས་པའི་ཡུལ་བྱེ་བྲག་པ་ཞིག་ཡིན་ཡང་། བྱེ་བྲག་གི་མིང་སྤྱི་ལ་སྦྱར་བའི་ཚུལ་གྱིས་སོག་པའི་དབྱིབས་དང་ལྡན་པའི་རྒྱ་གར་གྱི་ཡུལ་སྤྱི་ལ་སིནྡྷུའི་ཡུལ་ཏེ་ཧིན་དུའམ་ཧིན་དྷུ་ཞེས་བྱ་བར་ད་ལྟ་འཛམ་གླིང་སྤྱིའི་ཐ་སྙད་དུ་གྲགས་པར་གྱུར་ཏོ། །

སྤྱིར་མི་རིགས་གཞན་པའི་སྐད་ཀྱི་ང་རོ་དང་ཡི་གེས་དེ་ལས་ཐ་དད་པའི་མི་རིགས་གཞན་ཞིག་གི་སྐད་ཡིག་གི་གདངས་ཇི་མ་ཇི་བཞིན་ཐོན་པ་ནི་ཧ་ཅང་ཁེགས་པ་ཞིག་ཡིན་ལ། དཔེར་ན་བོད་ཡིག་གི་ང་ཛ་ཝ་ཞ་ཟ་ར་ཤ་སོགས་རྒྱ་ཡིག་གི་གདངས་ལ་འབྲི་ཐབས་མེད་པ་ལྟ་བུའོ། །འོན་ཀྱང་བོད་ཡིག་གི་སྟེང་ནས་ལེགས་སྦྱར་གྱི་གདངས་དངོས་གནས་པ་ཐོན་ཐུབ་པའི་རྒྱུ་མཚན་མཐར་ཐུག་ནི། རྒྱ་གར་གྱི་དབྱངས་གསལ་མ་ཕྱི་བྱས་ནས་བོད་ཡིག་བཟོས་པ་འདི་ལ་ཐུག་སྟེ། བོད་ཡིག་གི་སྟེང་ནས་སིནྡྷུ་དང་། གངྒཱ། བོ་དྷི། བུད་དྷ། ཨ་མི་ཏཱ་བྷ། སིངྒ་ལ། ནཻ་པ་ལ། ཀམྦོ་ཛ་སོགས་ཀྱི་གདངས་དག་པར་འདོན་པ་ལ་དཀའ་ཚེགས་ཅི་ཡང་མེད་པ་དང་། རྒྱ་ཡིག་གི་གདངས་ལྟར་ན་རིམ་པ་བཞིན་དབྱིན་དུ། ཧང་ཧོ། ཕུ་ཐི། ཧྥོ་ཐོ། ཨ་མིས་ཐོ་ཧྥོ། ཞི་ལན། ཉི་པིར་ཨེར། ཀྱན་ཕུ་ཙེ་སོགས་ཀྱི་གདངས་ཙམ་ལས་མི་ཐོན་པ་མངོན་སུམ་དུ་གྲུབ་བོ། །

༢ སུམ་ཅུ་བའི་སྒྲ་བཤད།

ཀ དངོས་ཀྱི་དོན།

པྲ་སྟི་སོགས་མཁས་པ་ཕལ་ཆེར་གྱིས་ཀཱ་ལི་སུམ་ཅུ་བརྗོད་བྱའི་གཙོ་བོར་བྱེད་པས་ན་སུམ་ཅུ་བ་ཞེས་བཏགས་པར་གསུངས་པ་ལ། (Hསི་ཏུ)ས། (Gའོ་ན་རྟགས་འཇུག་གི་གཞུང་ལའང་སུམ་ཅུ་བ་ཞེས་པའི་མིང་གིས་འདོགས་རིགས་པར་འགྱུར་ཏེ། དེར་ཡང་ཀཱ་ལི་སུམ་ཅུ་བོའི་རྟགས་ཀྱི་དབྱེ་བ་རྒྱ་ཆེར་བསྟན་པའི་སྒོ་ནས་ཀཱ་ལི་སུམ་ཅུ་བརྗོད་བྱའི་གཙོ་བོར་བྱེད་པ་ནི་མཉམ་པོ་ཡིན་ནོ།) །ཞེས་དང་། གཞན་ཡང་ཐོན་མིའི་བརྡ་སྤྲོད་པའི་གཞུང་ལེ་ཚན་དྲུག་དེང་སང་མཇལ་དུ་མེད་པ་དེ་དག་ལ་ཡང་སུམ་ཅུ་བའི་མིང་གིས་འདོགས་རིགས་པར་འགྱུར་ཏེ། རྒྱུ་མཚན་ཀུན་ནས་མཚུངས་པའི་ཕྱིར་རོ། །ཞེས་སྐྱོན་དུ་འཕེན་ནོ། །

ལོ་ཆེན་ནམ་མཁའ་བཟང་པོ་སོགས་ཀྱི་སུམ་ཅུ་བའི་འགྲེལ་བར། ཡང་ན་སུམ་ཅུ་བའི་གཞུང་ལ་ཤོ་ལོ་ཀ་སུམ་ཅུ་ཡོད་པས་ན་དེ་ལྟར་བཏགས་སོ། །ཞེས་རྣམ་གྲངས་པའི་བཤད་ཚུལ་བཀོད་པ་ལ། སི་ཏུས་མཆོད་བརྗོད་དང་རྩོམ་པར་དམ་བཅའ་བའི་ཚིགས་བཅད་གསུམ་ནི་རྟགས་འཇུག་སོགས་གཞུང་གཞན་བདུན་གའི་ཐུན་མོང་བ་ཡིན་ཞིང་། ཚིགས་བཅད་དེ་གསུམ་དོར་བའི་ཤུལ་དུ།

ཡི་གེ་ཨཱ་ལི་ཀཱ་ལི་གཉིས། །

ཞེས་པ་མན་གྱི་ཚིགས་བཅད་སུམ་ཅུ་ཐམ་པ་ཉིད་ཀྱིས་གཞུང་རྫོགས་པས་ན། ཚིགས་བཅད་སུམ་ཅུར་གྲངས་ངེས་པའི་སྒོ་ནས་སུམ་ཅུ་བ་ཞེས་བྱ་བར་བཏགས་སོ། །ཞེས་སྒྲུབ་བོ། །

(མེར་གེན་མཁན་པོ་ཡེ་ཤེས་རྣམ་རྒྱལ་)ན་རེ། (རྩ་བ་ཞེས་བྱ་སྟེ། བོད་ཀྱི་བསྟན་བཅོས་རྣམས་ཀྱི་གཞིར་གྱུར་པའི་ཕྱིར།) ཞེས་བཤད་པ་ནི་ཐོན་མིའི་དགོངས་པ་ཡིན་མིན་བརྟག་པར་བྱའོ། །

ཁ། མཐའ་དཔྱད་པ།

བཤད་ཚུལ་དེ་ལ་ཁ་ཅིག སུམ་ཅུ་བའི་དབུ་ན་ཡོད་པའི་མཆོད་བརྗོད་དང་རྩོམ་པར་དམ་བཅའ་དེ་རྟགས་འཇུག་སོགས་གཞུང་གཞན་བདུན་གའི་ཐུན་མོང་བ་ཡིན་ཞེས་བཤད་པ་དེ་མི་འཐད་དོ། །དེའི་སྒྲུབ་བྱེད་ནི། རྟགས་འཇུག་ལ་དེ་མེད་པས་གསལ་ཞིང་། ཞེས་པ་འདི་ལས་རྣོ་བ་འགོད་རྒྱུ་མ་རྙེད་ལ། དེས་ན་ཁྱེད་ཀྱིས་རྟགས་འཇུག་ལ་དེ་མེད་པས་གསལ། ཞེས་གསུངས་པའི་དེ་སྒྲས་མཆོད་བརྗོད་སྟོན་ནམ། རྩོམ་པར་དམ་བཅའ་སྟོན། དང་པོ་ལྟར་ན་མི་འཐད་དེ། སྡེ་དགེའི་བསྟན་འགྱུར་ཁྲོད་དུ་བཞུགས་པའི་རྟགས་འཇུག་གི་དབུར།

སྨྲ་བའི་སྐྱེས་མཆོག་སྨྲ་བའི་རྒྱལ། །

ཐམས་ཅད་མཁྱེན་ལ་ཕྱག་འཚལ་ལོ། །

ཞེས་རྐང་བ་གཉིས་པོ་འདི་མཆོད་བརྗོད་མ་ཡིན་ནམ། གཉིས་པ་ལྟར་ན་བདེན་ཡང་། དེས་ད་དུང་ཁྱེད་ཀྱི་དགོངས་པ་ཚིམ་པར་སྐོང་མི་ནུས་སོ། །དེང་སང་མཇལ་དུ་ཡོད་པའི་རྟགས་འཇུག་ལ་མཆོད་བརྗོད་ཡོད་མེད་དཔྱད་དགོས་པ་དེ་ལྟ་བས་ན། དེང་སང་མཇལ་དུ་མེད་པའི་གཞུང་གཞན་དྲུག་ལ་མཆོད་བརྗོད་དང་རྩོམ་པར་དམ་བཅའ་ཡོད་མེད་ནི་དེ་བས་ཀྱང་ལྐོག་གྱུར་གྱི་གནས་ཡིན་པས་དེ་དག་ལ་མཆོད་བརྗོད་དང་རྩོམ་པར་དམ་བཅའ་བ་མེད་པར་ཐག་བཅད་པ་ནི་མཁྱེན་རྩལ་ཧ་ཅང་ཐལ་ཆེ་བར་མ་གྱུར་གྲང་། ཡང་། སུམ་ཅུ་བའི་མཆོད་བརྗོད་དང་རྩོམ་པར་དམ་བཅའ་གཉིས་གཞུང་གཞན་དང་ཐུན་མོང་བར་བཞེད་ན་ནི། དེ་གཉིས་སུམ་ཅུ་བའི་བསྟན་བཅོས་དངོས་ཀྱི་ས་བཅད་ནང་དུ་ཅི་ལ་བསྡུས། སྤྱིར་བསྟན་བཅོས་རྩོམ་པ་ལ་འཇུག་པའི་ཡན་ལག ཅེས་པའི་ས་བཅད་ནང་དུ། མཚན་དོན། འགྱུར་ཕྱག མཆོད་བརྗོད། རྩོམ་པར་དམ་བཅའ་རྣམས་བསྡུ་བ་ནི་བསྟན་བཅོས་རྩོམ་པ་པོ་སྤྱིའི་ལུགས་ཡིན་ན་ཡང་། སྐབས་འདིར་དེ་དང་མི་བསྟུན་པར་མཆོད་བརྗོད་དང་རྩོམ་པར་དམ་བཅའ་གཉིས་བསྟན་བཅོས་དངོས་ཀྱི་ས་བཅད་ནང་དུ་བཀོད་པ་འདིས་ནི། འཁུར་མི་དགོས་པའི་འགལ་ཁུར་ཆེན་པོ་ཞིག་བསམས་བཞིན་ཕྲག་ཏུ་བཞེས་པ་མ་ཡིན་ནམ། གཞན་ཡང་། བསྟན་འགྱུར་ཁྲོད་ཀྱི་སུམ་ཅུ་བའི་མཇུག་ཏུ།

དེ་ལྟར་བཤད་དེས་དེང་ནས་འདིར། །

ཀུན་གྱིས་དེ་ལྟར་རྟོགས་གྱུར་ཅིག །

ཅེས་པའི་རྐང་བ་གཉིས་དང་། རྟགས་འཇུག་གི་དབུར། སྨྲ་བའི་སྐྱེས་མཆོག་སོགས་གོང་དུ་དྲངས་པའི་རྐང་བ་དེ་གཉིས་དང་། རྟགས་འཇུག་གི་མཇུག་ཏུ།

དེ་ཕྱིར་སྨྲ་བའི་སྐྱེས་མཆོག་གི །

རྗེས་སྨྲས་འདི་ཀུན་རྟོགས་གྱུར་ཅིག །

ཅེས་ཡོད་པ་འདི་དག་ཐོན་མིའི་གསུང་ཡིན་མིན་ལ་ངེས་པར་བརྟག་པ་བྱེད་དགོས་རྒྱུ་ལ། སྔ་མ་གཉིས་རང་དགར་འདོར་ཞིང་ཕྱི་མའི་རྐང་བ་གཉིས་གཞུང་དུ་བཀོད་ནས་ཞིབ་འགྲེལ་བྱས་པ་ལས་བརྟག་པ་བྱེད་རྒྱུའི་ཟུར་ཙམ་ཡང་མ་བྱུང་བའི་རྒྱུ་མཚན་ཅི་ལ་ཐུག གལ་ཏེ་ཟུར་ཙམ་གླེངས་ན་རང་ཉིད་དམ་བཅའ་ལ་གནོད་པར་དགོངས་པ་མ་ལགས་གྲང་། རབ་བྱུང་བཞི་བའི་ནང་བརྩམས་ངེས་པའི་དབུས་པ་བློ་གསལ་གྱི་སུམ་རྟགས་འགྲེལ་བའི་ཚིག་རྐང་དེ་དག་བཀོད་པར་མ་ཟད། དེ་དག་ཕྱིས་སུ་གཞན་གྱིས་བཅུག་པའོ། །ཞེས་གསུངས་འདུག་པ་རྣམས་མ་གཟིགས་པ་ག་ལ་ཡིན། དེས་སྐབས་འདིར་ཅི་ནས་ཀྱང་བཤད་དགོས་པ་གཅིག་མ་བཤད་པ་ནི་ཆད་པའི་སྐྱོན་དང་། རྟགས་འཇུག་གི་གཤམ་གྱི་དགེ་བསྔོའི་རྐང་བ་གཉིས་རྟགས་འཇུག་རང་གཞུང་དུ་བྱས་ནས་འགྲེལ་བརྒྱབ་པ་ནི་ཁྱེད་ལྟར་ན་ལྷག་པའི་སྐྱོན་ཡོད་དོ་སྙམ་མོ། །

ཁྱད་པར་དུ་རྣམ་གླིང་བའི་འགྲེལ་བར། སྐབས་འདིར།

དེ་ལྟར་བཤད་དེས་དེང་ནས་འདིར། །

ཀུན་གྱིས་དེ་ལྟར་རྟོགས་གྱུར་ཅིག །

ཅེས་པ་ནི་རྗེ་ཞ་ལུ་བའི་ཊཱིཀ་ཆེན་སོགས་འགྲེལ་བ་གཞན་རྣམས་ནས་མ་བཤད་པས་མཁན་པོའི་གསུང་དུ་མི་བཞེད་པ་འདྲ་ནའང་། བསྟན་པའི་སྒྲོན་མེར་འདྲེན་པར་མཛད་འདུག་པ་བསྟན་བཅོས་འདི་ཉིད་ཀྱིས་མཐའ་མར་དགེ་བའི་ལེགས་སྨོན་དུ་མཁན་པོས་མཛད་དམ་སྙམ། ཞེས་དང་། དེ་བཞིན་དུ་རྟགས་འཇུག་གི་སྐབས་སུ་ཡང་། མཆོད་བརྗོད་དང་དགེ་བསྔོའི་རྐང་བ་གཉིས་རེ་བཀོད་ནས་ཞིབ་རྒྱས་སུ་འགྲེལ་བརྒྱབ་པ་དེ་དག ཁྱེད་ཀྱིས་རྣམ་པ་ཀུན་ཏུ་རྣམ་གླིང་བ་ཞིབ་མོ་རྣམ་འཐག་གི་སྒོ་ནས་འགོག་པ་ཡིན་ཙ་ན་སྐབས་འདིར་དེ་དག་ཅིས་ཀྱང་གཟིགས་ངེས་པས་དེ་ལ་གླེང་བསླང་ཙམ་ཡང་མེད་པ་ཤིན་ཏུ་ཡ་མཚན་ནོ། །དེའི་ཕྱིར་མུ་ཏིག་ཕྲེང་མཛེས་མཁན་པོའི་བློ་གྲོས་ཀྱིས་ཡལ་བར་དོར་བའི་གསར་བཤད་འདིས་དཔྱོད་ལྡན་རྣམས་ལ་དཔྱད་པའི་སྒོ་འཕར་ཡངས་པོར་ཕྱེ་ཡོད་པས་རིག་པའི་དོ་རར་བག་ཡངས་སུ་རྩེན་པར་རིགས་སོ། །

སྤྱིར་སུམ་ཅུ་ཉིད་ཅེས་དམན་ལྷག་དང་བྲལ་བའི་ངེས་བཟུང་གི་ཐག་གཅོད་མ་སྦྱར་བར་ཚིགས་བཅད་སུམ་ཅུའམ་ཙམ་ཡོད་པའི་ཆ་ནས་སུམ་ཅུ་བ་ཞེས་བཏགས་པར་བཀྲལ་ན་ནི་ཁུངས་དང་ལྡན་པའི་ལེགས་བཤད་རྨད་དུ་བྱུང་བར་འགྱུར་ཏེ། བཀའ་དང་བསྟན་བཅོས་ཀྱི་གཞུང་ལ་ཤོ་ལོ་ཀའི་གྲངས་ཀྱིས་བསྟན་བཅོས་ཀྱི་མཚན་བཏགས་པ་ཤིན་ཏུ་མང་བའི་ཕྱིར་རོ། །དེ་ཡང་ཙནྡྲ་གོ་མིའི་བྱང་ཆུབ་སེམས་དཔའི་སྡོམ་པ་ཉི་ཤུ་བ། སློབ་དཔོན་དཔའ་པོའི་བཤེས་གཉེན་བསྟེན་ཚུལ་བླ་མ་ལྔ་བཅུ་བ། མགོན་པོ་ཀླུ་སྒྲུབ་ཀྱི་དབུ་མའི་གཞུང་རིགས་པ་དྲུག་ཅུ་བ་དང་། སྟོང་ཉིད་བདུན་ཅུ་བ། ནག་ཚོ་ལོ་ཙཱ་བ་ཚུལ་ཁྲིམས་རྒྱལ་བའི་ཇོ་བོ་རྗེའི་བསྟོད་པ་བརྒྱད་ཅུ་བ། འཕགས་པ་ཀླུ་སྒྲུབ་ཀྱི་ཤེས་རབ་བརྒྱ་བ། སློབ་དཔོན་རྟ་དབྱངས་ཀྱི་སངས་རྒྱས་བསྟོད་པ་བརྒྱ་ལྔ་བཅུ་བ། ཤེར་མདོའི་གྲས་ཀྱི་ཤེར་ཕྱིན་སུམ་བརྒྱ་བ་སྟེ་རྡོ་རྗེ་གཅོད་པ། འཕགས་པ་ལྷའི་དབུ་མ་བཞི་བརྒྱ་བ། ཡུམ་ཤེར་ཕྱིན་གྲས་ཀྱི་ཤེར་ཕྱིན་བདུན་བརྒྱ་བ་རྣམས་ཀྱང་ཤོ་ལོ་ཀ་དེ་དང་དེའི་གྲངས་ཚད་ཅན་ཡིན་པས་དེ་ལྟར་དུ་བཏགས་སོ། །

འོན་ཀྱང་སི་ཏུས། ཡི་གེ་ཨཱ་ལི་ཀཱ་ལི་གཉིས། །ཞེས་པ་ནས། ཅིག་ཤོས་དེ་ལས་ལྡོག་པའོ། །ཞེས་པའི་བར་ལ་ཚིགས་བཅད་སུམ་ཅུ་ཉིད་ཀྱིས་རྫོགས་ཞེས་གསུངས་པ་ལ། (Hཨ་ལ་ཤའི་འགྲེལ་བ)ར། (Gདེ་ལ་རྐང་བ་གཅིག་གིས་མི་ཚང་བས་ད་དུང་དཔྱད་དགོས།) ཞེས་ཞིབ་མོའི་ལུགས་ཀྱིས་དོགས་པ་བསླངས་སོ། །

དེའི་དགོངས་པ་བླངས་ནས་(གསེར་ཏོག་འགྲེལ་བ)ར། (Gལ་དོན་གྱི་ཐད་དུ། དེ་བཞིན་མིང་གཞིའི་བདུན་པ་ལའང་གནས།) །ཞེས་པའི་རྐང་བ་གཅིག་རྩ་བ་ལ་བསྣན་ན་ཅི་འདྲ་ཞེས་དགོངས་འཆར་བསྟན་འདུག་གོ །དེ་ལ་སི་ཏུས་སུམ་ཅུ་ཉིད་ཅེས་ཉིད་སྒྲ་སྨོས་པའི་དབང་གིས་སུམ་ཅུ་ལས་དམན་ལྷག་མི་ཤོར་བར་གསུངས་པ་ལ་རྐང་བ་གཅིག་ཆད་ཚེ། ཁོང་བ་ལ་མི་འདོད་བཞིན་དུ་སྐྱོན་ཕྲ་མོས་རེག་པར་གྱུར་མོད། སྤྱིར་ཚིག་རྐང་གཅིག་མ་ཚང་བས་སུམ་ཅུ་བར་མི་འགྱུར་སྙམ་པའི་སྐུ་ཚེགས་དེ་བཞེས་མི་དགོས་ཏེ། གོང་སྨོས་ཀྱི་རིགས་པ་དྲུག་ཅུ་བ་ལ་ཚིགས་བཅད་རེ་གཅིག་དང་། སྟོང་ཉིད་བདུན་ཅུ་བ་ལ་ཚིགས་བཅད་དོན་བཞི་དང་། ཇོ་བསྟོད་ལ་ཚིགས་བཅད་བརྒྱད་ཅུ་གྱ་བརྒྱད་དང་། བསྟོད་པ་བརྒྱ་ལྔ་བཅུ་བ་ལ་ཚིགས་བཅད་བརྒྱ་ང་གསུམ་ཡོད་ཀྱང་དེ་དག་ལ་ལྷག་སྐྱོན་བྱུང་འདུག་ཅེས་སུས་ཀྱང་ཁ་ནས་དབྲི་དགོས་པ་དགོངས་འཆར་བསྟན་པ་མི་སྣང་ངོ་། །དེ་ལ་གོ་སླ་བའི་དཔེ་གཞན་གྱིས་ཀྱང་མཚོན་དུ་ཡོད་དེ། ཚེས་ཞག་ལས་བརྩིས་པའི་ལོ་རྩིས་དང་། ཉིན་ཞག་ལས་བརྩིས་པའི་ལོ་རྩིས་གང་ཡིན་ཡང་། ཞིབ་པར་ན་ཚེས་ཟླ་ལ་ཞག་ཉེར་དགུ་ལས་མེད་པ་དང་། ཚེས་ལོ་ལ་ཤོལ་གྱི་དབང་གིས་ཟླ་བ་བཅུ་གསུམ་ལོངས་པའང་ཡོད། ཉིན་ཟླ་ཞག་ཉེར་བརྒྱད་ལས་མེད་པའམ། ཞག་སོ་གཅིག་ཅན་ཡོད་ནའང་། རགས་བཤད་ལ་ཟླ་བ་རེར་ཉིན་ཞག་སུམ་ཅུ་དང་། ལོ་གཅིག་ལ་ཟླ་བ་བཅུ་གཉིས་ཡོད་པ་ཡིན་ཞེས་ཟེར་བ་ལ་སྐྱོན་ཅུང་ཟད་ཙམ་ཡང་མེད་པ་བཞིན་ནོ། །

མེར་གེན་ཡེ་ཤེས་རྣམ་རྒྱལ་གྱི་སུམ་འགྲེལ་དུ། རྩ་བའི་དང་པོ་གསུམ་པ་ལྔ་བ་དྲུག ཅེས་པའི་གོང་རོལ་དེར། གསུམ་པ་བཅུ་བ་ཡང་འཇུག་སྟེ། ཞེས་པའི་རྐང་བ་གཅིག་རང་འདོད་ཀྱིས་བསྣན་ནས་ཤོ་ལོ་ཀ་སུམ་ཅུ་བྱས་པ་ལ། བར་སྐབས་ཚིགས་བཅད་ནང་དུ། སྔོན་བྱོན་མཁས་པས་མ་ཐོན་པའི་རྐང་བ་གཅིག་ཁོས་རྙེད་པ་ལ་བློ་ལྡན་རྣམས་དགའ་བར་འོས་ཞེས་བཤད་སྣང་སྟེ། རྒྱ་གར་བས་བསྟན་བཅོས་རྩོམ། རྒྱ་ནག་གིས་མདོ་རྩོམ། བོད་ཀྱིས་རྒྱུད་རྩོམ་ཞེས་པའི་ཟླ་ལ་ཧོར་གྱིས་ཆད་པ་ཁ་སྐོང་ཞེས་པའི་ཁ་དཔེ་གསར་བ་འདི་ཆོ་ལོར་འབུལ་འོས་པ་ཉིད་དོ། །

༣ རྒྱ་བོད་ཤན་སྦྱར་གྱི་སྐད་སྨོས་པའི་དགོས་པ།

སློབ་དཔོན་ཐོན་མི་རྒྱ་གར་དུ་ཕེབས་ནས་སཾ་སྐྲ་ཏ་སྟེ་ལེགས་སྦྱར་གྱི་སྐད་ལ་སྦྱངས་ཤིང་། དེ་ནས་ལེགས་སྦྱར་སྐད་ཀྱིས་བརྩམས་པའི་ཐུན་མོང་བའི་རིག་གནས་སོགས་ཀྱི་བསྟན་བཅོས་ལ་སྦྱངས་པ་མཐར་ཕྱིན་ནས་མཁས་པ་ཆེན་པོར་གྱུར་པ་ན་ཐོན་མི་རང་ཉིད་ལེགས་སྦྱར་སྐད་ལ་ཐུགས་གཙིགས་ཤིན་ཏུ་ཆེ་བ་དང་གཅིག བོད་ཀྱི་དབྱངས་གསལ་སོ་བཞིའི་དབྱེ་བསྡུ་དང་གཟབ་གཤར་གྱི་ཡིག་གཟུགས་ཇི་ལྟར་འབྲི་ཚུལ་དང་རྣམ་དབྱེ་དང་རྟགས་ཀྱི་འཇུག་པ་སོགས་གང་ལ་མ་ཕྱི་བྱེད་པའི་གཞི་ནི་སཾ་སྐྲ་ཏའི་དབྱངས་གསལ་ལྔ་བཅུ་བོ་ཉིད་ཡིན་པས་ན་རྩོད་མེད་རྣམ་དག་གི་ཁུངས་བསྟན་པ་དང་གཉིས་ཀྱི་སྒོ་ནས་སྐད་ཤན་སྦྱར་སྨོས་པའི་དགོས་པ་ཁོང་དུ་ཆུད་པར་བྱའོ། །

འོ་ན་ཐོན་མིའི་རྗེས་སུ་བྱོན་པའི་ལོ་ཙཱ་བ་རྣམས་ཀྱི་བཀའ་དང་དགོངས་འགྲེལ་གྱི་དབུར་རྒྱ་གར་སྐད་སྨོས་པའི་དགོས་པ་ཡང་དེ་ཡིན་ནམ་ཞེ་ན། མ་ཡིན་ཏེ། དེ་གཉིས་ནི་དུས་སྔ་ཕྱིར་ཁྱད་པར་དང་གང་ལ་དམིགས་པའི་དགོས་དབང་གི་ཁྱད་པར་སོགས་གང་གི་སྒོ་ནས་ཀྱང་མི་འདྲ་བས་དེ་གཉིས་ཀྱི་དགོས་པ་གཅིག་ཏུ་བསྲེ་བར་མི་བྱའོ། །དེ་ནས་ས་པཎ་གྱིས་བོད་སྐད་དུ་བརྩམས་པའི་ས་སྐྱའི་ལེགས་བཤད་དང་། དབུས་པ་བློ་གསལ་གྱིས་བརྩམས་པའི་གྲུབ་མཐའི་རྣམ་བཞག་དང་། བདག་ཅག་གི་བླ་མ་དམ་པས་བརྩམས་པའི་རྟོགས་བརྗོད་ཟླ་གཞོན་འཛུམ་པའི་ཕོན་པོ་སོགས་ཀྱི་དབུར་རྒྱ་གར་སྐད་དུ་དང་། བོད་སྐད་དུ་ཞེས་རྒྱ་བོད་ཀྱི་སྐད་ཤན་སྦྱར་བཀོད་པས་མཚོན། བོད་གཞུང་ཡིན་ངེས་པ་རྣམས་ཀྱི་དབུར་ཡང་སྐད་ཤན་སྦྱར་ཅན་མང་དུ་ཡོད་པ་འདི་ཅི་ཞིག་ཅེ་ན། བོད་ཀྱི་བཙན་པོ་ཁྲི་སྲོང་གི་རིང་ལ་ལོ་ཙཱ་བ་རྣམས་དགོངས་མཐུན་གྱི་སྒོ་ནས་སྒྱུར་རྩོམ་གང་གི་ཆ་ལའང་བླ་འམ་གོང་ནས་བཀས་བཅད་པའི་སྲོལ་ག་ཞིག་བཙུགས་པ་དེ་མ་ཉམས་པར་ཡོད་པའི་དུས་སུ་བསྟན་བཅོས་རྩོམ་པའི་དབུར་རང་རང་གང་འདོད་ཀྱིས་སྐད་ཤན་སྦྱར་སོགས་འགོད་མི་རུང་ལ། བསྟན་པ་ཕྱི་དར་གྱི་རྗེས་ནས་བཀས་བཅད་ཀྱི་སྲོལ་དེ་རང་ཞིག་ཏུ་གྱུར་པས་ན་དགོས་པ་ལྷག་པོ་སྨྲ་རྒྱུ་མེད་ཀྱང་རང་རང་ཐུགས་ལ་གང་ཤར་གྱིས་སྐད་ཤན་སྦྱར་བཀོད་པ་སོགས་བྱུང་ངོ་། །ཞེས་མཁས་པའི་ལེགས་བཤད་རྣམས་སུ་འབྱུང་བ་འདི་བཞིན་གོ་བར་བྱའོ། །





ཐོན་མིའི་ཞལ་ལུང་ཁག་དང་པོ།




	འབྱུང་ཁུངས། ༼ ཧི་མ་ལའི་རིག་མཛོད་ཁང་། ༽ རྩོམ་སྒྲིག་པ། ཧི་མ་ལའི་རིག་མཛོད་ཁང་། རྩོམ་སྐུར་ཡིག་ཟམ། himalayanc@163.com



	 ༄༅། །གངས་ཅན་བོད་ཀྱི་བརྡ་སྤྲོད་པའི་བསྟན་བཅོས་སུམ་ཅུ་བ་དང་

	 རྟགས་འཇུག་གི་རྣམ་གཞག་རྒྱ་ཆེར་བཤད་པ་ཐོན་མིའི་

	 ཞལ་ལུང་ཞེས་བྱ་བ་བཞུགས་སོ། །



མཆོད་བརྗོད་དང་རྩོམ་པར་དམ་བཅའ་བ།

དངོས་འཛིན་ཚང་ཚིང་གཅོད་པའི་རལ་གྲི་དང་། །

ཟབ་དོན་གླུ་རུ་ལེན་པའི་པུསྟི་ཀ །

བསྣམས་པ་གང་དེའི་མཁྱེན་རབ་བདུད་རྩི་ཡིས། །

བདག་གི་སྒོ་གསུམ་རྣམ་ཀུན་བརླན་པར་མཛོད། །



སྒྲ་ཚད་བཟོ་གསོ་ནང་དོན་རིག་པ་སོགས། །

མཁས་དགུ་བག་ཡངས་སྤྱོད་པའི་ཡོན་ཏན་མཛོད། །

ཅི་དགར་ལག་ཏུ་གཏོད་མཛད་བདག་གི་བཤེས། །

སྲིད་མཐའི་བར་དུ་སྤྱི་བོའི་རྒྱན་དུ་བསྟེན། །



བོད་ཀྱི་སྐད་དང་མཐུན་པའི་ཡི་གེའི་གཟུགས། །

མཚུངས་མེད་རྣམ་དཔྱོད་མཆོག་གིས་ཉེར་བཟོས་ཏེ། །

སཱ་ལའི་ལྗོངས་སུ་རིག་པའི་སྒོ་འབྱེད་མཁན། །

སློབ་དཔོན་ཐོན་མི་མཆོག་ལ་གུས་པས་འདུད། །

གང་གི་མཁྱེན་རབ་རྒྱ་མཚོའི་ཀློང་ཡངས་ལས། །

ཉེ་བར་ཐོན་པའི་སུམ་རྟགས་ཡིད་བཞིན་ནོར། །

རིས་མེད་སྐྱེ་འགྲོ་ཡོངས་ཀྱི་དགའ་སྟོན་སླད། །

གོ་སླའི་ངག་གིས་རྒྱ་ཆེར་དབྱེ་བར་བྱ། །



ད་ལྟའི་གདུལ་བྱའི་བློ་དང་འཚམ་པ་ཡིན་གྱི་གཏིང་དཔོག་དཀའ་བའི་མདུད་རྒྱས་བཅིངས་པ་མིན། །

རྣམ་དག་ཁུངས་དང་གཏུགས་པའི་གཞུང་ལུགས་ཡིན་གྱི་གཞན་གྱི་ཚིག་རིས་ཇི་བཞིན་བཤུས་པ་མིན། །

དགག་གཞག་ཟེའུ་འབྲུ་སྤུངས་པའི་འདབ་བརྒྱ་ཡིན་གྱི་ཚིག་ཟིན་ངོ་གདོང་གཉེར་བའི་སྡོང་སྐམ་མིན། །

བློ་གྲོས་གཤོག་ལྡན་བུང་བའི་དགའ་སྟོན་ཡིན་གྱི་ཐོས་བརྩོན་ནོར་གྱིས་དབུལ་བའི་སྤྱོད་ཡུལ་མིན། །



དེ་སླད་ཚུལ་འདིར་འཇུག་འདོད་པའི། །

བློ་གསལ་སྐལ་བཟང་ཤེས་ལྡན་དག །

ཚིམ་མེད་དོན་དུ་གཉེར་བའི་བློས། །

བརྡ་སྤྲོད་རྒྱ་མཚོར་རོལ་པར་མཛོད། །



དང་པོ། སུམ་རྟགས་མཛད་པ་པོ་སློབ་དཔོན་ཐོན་མིའི་ཆེ་བ།

༡ བོད་ཡིག་གསར་བཟོ་བྱེད་དགོས་པའི་རྐྱེན།

དེ་ཡང་སྔོན་འདས་པའི་ལོ་སྟོང་ཕྲག་གཅིག་དང་སུམ་བརྒྱ་ལྷག་ཙམ་སོང་བའི་དུས་རབས་བདུན་པའི་སྟོད་ཀྱི་ཆར། བོད་རྒྱལ་གནམ་རི་སྲོང་བཙན་གྱི་སྲས་སྲོང་བཙན་སྒམ་པོ་དགུང་ལོ་བཅུ་གསུམ་བཞེས་པ་ས་མོ་གླང་གི་ལོར (སྤྱི་ལོ༦༢༩༽ ། རྒྱལ་སྲིད་གསར་དུ་སྐྱོང་དུས་དགའ་སྟོན་གྱི་ཡོ་ལང་རྣམ་པར་རྒྱས་པ་ན། ཤར་ན་རྒྱ་ནག་དང་ཁྲི་བརྟན། ལྷོ་ན་རྒྱ་གར་དང་ཁ་ཆེ། ནུབ་ན་སྟག་སྡེ་དང་གཟིག་ཡན། བྱང་ན་ཁྲོམ་དང་གེ་སར་ཏེ། མཐའ་བཞིའི་རྒྱལ་བོ་རྒྱལ་ཕྲན་དང་བཅས་པའི་སྟོན་ཀའི་སྤྲིན་གྱི་འདུ་འགོད་དང་མཚུངས་པའི་ཕོ་ཉ་ཡང་ཡང་མངགས་ནས་བོད་རྒྱལ་ལ་རང་རང་གི་རྒྱལ་ཁམས་ཀྱི་ཡི་གེར་བཀོད་པའི་འཚམས་ཞུའི་འཕྲིན་ཡིག་དང་འཚམས་སྐྱེས་སུ་རིན་ཐང་གཞལ་དུ་མེད་པའི་རྟེན་མཚོན་འདི་དང་འདི་ཡོད་དོ་ཞེས་སོ་སོའི་ཡུལ་གྱི་ཡི་གེར་བྲིས་ནས་བསྐུར་བ་ལ། དེ་དུས་བོད་རང་ལ་ཡི་གེ་མེད་པས་སྐྱེས་ལན་དང་འཕྲིན་ལན་ལ་རྒྱལ་ཁམས་དེ་དང་དེའི་ཡི་གེ་ལྟར་འབྲི་བའམ། ངག་འཕྲིན་ཙམ་ལས་བསྐུར་རྒྱུ་མ་བྱུང་བ་དེར་སྲོང་བཙན་གྱི་དགོངས་པ་ལ། རང་ཅག་བོད་ལ་ཡི་གེ་མེད་པ་འདིས་རྒྱལ་སྲིད་ཀྱི་བྱ་བ་གང་ཡང་ལེགས་པར་བྱེད་མི་ཐུབ་པ་དང་། རྒྱལ་ཁམས་གཞན་གྱིས་འཕྱ་བའི་གནས་སུ་ཡང་འགྱུར་ན། ད་ནི་རྒྱལ་ཁམས་གཞན་གྱི་ཡི་གེ་ལ་རག་མ་ལས་པར། བོད་རང་གི་སྐད་དང་མཐུན་པའི་ཆོས་སྲིད་ཀྱི་གཙུག་ལག་རྣམ་གཉིས་ཀྱི་དོན་གསལ་བར་སྟོན་ཐུབ་པའི་ཡི་གེའི་རྣམ་གཞག་ཆ་ཚང་བ་ཞིག་ངེས་པར་ཡོད་དུ་འཇུག་དགོས་སོ་ཞེས་བཟློག་ཏུ་མེད་པའི་ཐུགས་ཀྱི་དམ་བཅའ་བརྟན་པོ་བཅས་སོ། །

༢ ཐོན་མི་རྒྱ་གར་དུ་མངགས་པ།

དེའི་ཚེ་བོད་ཀྱི་བློན་པོའི་བུ་བློ་རྣོ་བ་བཅུ་དྲུག་ལ་གསེར་གྱི་རྫོངས་པ་དང་བཅས་རྒྱ་གར་དུ་ཡི་གེ་སློབ་ཏུ་བཏང་ན་ཡང་། ལ་ལ་ལམ་བགྲོད་དཀའ་བ་ལ་འཇིགས་ནས་འགྲོ་མ་ནུས། ལ་ལ་རྒྱ་གར་དུ་ཕྱིན་ཀྱང་ཚད་པས་ཤི ལ་ལ་རྒྱ་སྐད་མ་ཤེས་པར་ཕྱིར་ལོག དེ་ནས་རྒྱལ་བོས་སླར་ཡང་ཐོན་མི་སམྦྷོ་ཊ་ཞེས་བྱ་བའི་ཁྱེའུ་ངང་ཚུལ་བཟང་བ། བློ་གསལ་བ། དཀའ་བ་དང་དུ་ལེན་པའི་སྙིང་སྟོབས་ཅན། གཞན་ཕན་གྱི་ལྷག་བསམ་དཀར་བ་ཞིག་ཡོད་པ་དེ་ལ་བཀའ་གནང་ཞིང་། གསེར་བྱེ་བྲག་གང་ལ་སོགས་པའི་རྫོངས་པ་བཅས་རྒྱ་གར་དུ་བཏང་ངོ་། །རྒྱལ་རབས་གསལ་བའི་མེ་ལོང་དུ། བློ་རྣོ་བ་བདུན་མངགས། ཞེས་དང་། བུ་སྟོན་གྱིས། ཐོན་མི་འཁོར་བཅུ་དྲུག་དང་བཅས་པ་བྱོན། ཅེས་གསུངས་པ་ལ་བརྟགས་ན། གོང་གི་བློན་པོའི་བུ་བཅུ་དྲུག་མངགས་པ་དེ་དང་རེབ་ཐེངས་གཅིག་ཏུ་བཞེད་པར་སྣང་ངོ་། །

བོད་མཁས་པས་བརྩམས་པའི་དམ་ཆོས་གླེགས་བམ་སྒྲུབ་ཚུལ་གྱི་ལུང་མདོ་མཁར་བ་ཚེ་རིང་དབང་རྒྱལ་གྱི་ཡི་གེའི་བཤད་པར་བཀོད་པ་ལྟར་ན། དེའི་ཚེ་བློན་པོའི་མཆོག་མགར་སྟོང་བཙན་ཡུལ་སྲུང་གཡོག་དང་བཅས་པ་རྒྱ་གར་དུ་ཡི་གེ་སློབ་ཏུ་བཏང་སྟེ། ཏ་ལ་ཁ་ཏི་རྣམ་གསུམ་གྱི་སར་ཕྱིན་པ་ན་གཡོག་ཕལ་ཆེར་ལ་ས་ཆུ་མ་འཕྲོད་པས་ཤི མགར་རང་ཉིད་ཀྱང་འཆི་བར་དོགས་ནས་སླར་ལོག་དེ་ནས་སྲོང་བཙན་གྱིས་ལྷོ་གཉལ་བ་ནས་ཐོན་མི་སྣང་གྲགས་ཞེས་བྱ་བའི་བུ་ལོ་བཅོ་ལྔ་ལོན་པ་ཞིག་ལ། ཁྱོད་རྒྱ་གར་དུ་ཡི་གེ་སློབ་ཏུ་འགྲོ་ཐུབ་བམ་མི་ཐུབ་དྲིས་པ་ན། ཐོན་མིས་མ་ཤི་ཕན་ཆད་ཅི་ལ་མི་ཐུབ་ཅེས་སྲོང་བཙན་གྱི་བཀའ་དང་དུ་བླངས་སོ། །དེ་ནས་ཕོ་ཉའི་མགོ་དཔོན་དུ་སྟག་རོ་ལོ་ཤོག་ཟེར་བ་བསྐོས་ཏེ་གཡོག་ལྔ་བརྒྱ་སྤྲད་པ་དང་། ཐོན་མིས་ཧ་ཅང་མང་བ་འདི་དག་གིས་ཅི་བྱེད། བཅུས་འཚལ་ལོ་ཞེས་གསོལ་ནས་དཔོན་གཡོག་བཅུ་གཉིས་ལ་མཁོ་བའི་ཆས་ཀ་དང་། རྒྱ་གར་རྒྱལ་བོ་དཔལ་སྦྱིན་བྱེད་བཱི་ན་ལྷ་ཆེན་ཞེས་པ་ལ་འཚམས་སྐྱེས་ཀྱི་བསྐུར་མ་ངག་འཕྲིན་དང་བཅས་པ་གནང་ནས་བརྫངས། ལམ་ནས་ནཻ་པ་ལ་བལ་བོའི་རྒྱལ་བོ་ལ་སྐྱེས་ཕུལ་ཏེ་ཚད་པ་ལ་ཕན་པའི་སྨན་ག་བུར་དང་། ཅུ་གང་དང་། ཙནྡན་གྱི་ཆུ་ལ་སོགས་པ་བསྩལ་བ་བསྟེན་ཅིང་སོང་བས་ཅི་ཡང་མ་གནོད་པར་རྒྱ་གར་དུ་བདེ་བར་བརྟོལ། ཅེས་འབྱུང་ངོ་། །

༣ ཐོན་མིའི་འཁྲུངས་ཡུལ་དང་ཡབ་དང་མཚན་ལ་མཁས་པའི་བཞེད་པ་མང་ཚུལ།

སྔོན་གྱི་མཁས་པས་བརྩམས་པའི་བསྟན་བཅོས་རྣམས་སུ། ཐོན་ལུག་ར་ཁ་བ་ནས་བློན་པོ་ཐོན་མི་ཨ་ནུ་ར་ག་ཏའི་བུ་ཐོན་མི་སམྦྷོ་ཊ་ཞེས་འདོད་པ་དང་། འགའ་ཞིག་གིས་ལྷོ་གཉལ་བ་སྣང་གྲགས་ཀྱི་བུ་ཨ་ནུ་སམྦྷོ་ཊ། སམྦྷོ་ཊ་རྒྱ་སྐད་དུ་འདོད་པ་བྱུང་ཡང་། འདི་གཉལ་ན་ཡོད་པའི་ས་འབུར་བོ་ཞིག་འདུག་པས་ས་འབོར་ཡིན་པ་འདྲ། གང་ལྟར་བོད་སྐད་དུ་སྣང་ཞེས་པ་དང་། སྨོན་འགྲོ་པཎ་ཆེན་གྱིས་གཡོར་བོ་ཡུལ་དགུའི་ནང་ཚན་ཐུ་ཞེས་པའི་རིགས་ལས་འཁྲུངས་པས་ན་ཐུ་མི་ཟེར། ཞེས་པ་དང་། མཚན་ཡང་སམྦྷོ་ཊ་སྟེ་བྷོ་ཊ་བོད་དང་སཾ་ཡང་དག་པ་དང་། སཾ་བྷ་དྲའམ་ས་མནྟ་བྷ་དྲ་སྟེ་ཀུན་ཏུ་བཟང་པོ་དང་། སཾ་བསྔགས་པ་དང་བྷོ་ཊ་བོད་དེ་བོད་བསྔགས་པ་ཞེས་པར་འདོད་པ་དང་། བུ་སྟོན་སོགས་ཀྱིས་ཨ་ནུ་ཞེས་པ་ཡབ་ཀྱི་མཚན་དུ་འདོད་པ་དང་། མཁས་པ་ལ་ལས། རྒྱ་གར་སྐད་ཀྱིས་ཨ་ནུ་ཞེས་པ་མིའུ་ཆུང་གི་མིང་ཡིན་པས། ཐོན་མི་ཨ་ནུ་ནི་ཐོན་མི་མིའུ་ཆུང་ཞེས་པའི་དོན་དང་། སམྦྷོ་ཊ་བོད་ཡང་དག་པ་སྟེ་བོད་དངོས་མ་ཞིག་རེད་ཅེས་པའི་སྐད་དོད་ཡིན་ནོ། །ཞེས་བཞེད་དོ། །འགའ་ཞིག་གིས། རྒྱ་གར་ན་འགྲེལ་བ་སངས་རྒྱས་བསྐྱངས་དང་། འགྲེལ་བ་ཆོས་མཆོག་ཅེས་མཛད་པ་པོའི་མཚན་བསྟན་བཅོས་ལ་འདོགས་པའི་སྲོལ་ཡོད་པ་བཞིན་དུ། འདིར་ཡང་། སཾ་བྷ་དྲའམ་ས་མནྟ་བྷ་དྲ་སྟེ་ཀུན་ཏུ་བཟང་པོ་ནི་སློབ་དཔོན་ཐུ་མིའི་མཚན་ཡིན་པ་ལ་ཁུངས་ཚད་ལྡན་ཡོད་དེ། སུམ་ཅུ་བའི་རྩ་བའི་མཇུག་ཏུ་བྱཱ་ཀ་ར་ཎའི་རྩ་བ་བརྒྱད་པ་ལས་ཀུན་ཏུ་བཟང་པོའི་བྱཱ་ཀ་ར་ཎ་དང་པོའི་སྐབས་ཏེ་ལྔ་བའོ། །ཞེས་སྒྲ་བ་ནམ་བཟང་གི་སུམ་ཅུ་བའི་འགྲེལ་བ་བསྟན་པའི་སྒྲོན་མེར་བཀོད་པ་ལྟར་ན། ཀུན་ཏུ་བཟང་པོ་ཞེས་པ་སློབ་དཔོན་རང་གི་མཚན་དུ་གསལ་ལོ། །ཞེས་ཟེར་རོ། །གང་ལྟར་ཐོན་མི་དང་ཐུ་མི་ཞེས་འབྲི་སྲོལ་གཉིས་ཀ་མཆིས་ནའང་དེང་སང་ཐོན་ཞེས་འབྲི་བ་ནི་དར་སོ་ཆེའོ། །

༤ ཐོན་མིས་རྒྱ་གར་ནས་སྦྱངས་པ་མཛད་ཚུལ།

དེ་ནས་ཐོན་མི་རྒྱ་གར་གྱི་ཡུལ་ཁམས་ཆེ་བ་ཀུན་ཏུ་མྱུལ་ཞིང་། མཐར་ལྷོ་ཕྱོགས་ཀྱི་མཁས་པ་བྲམ་ཟེ་ཆེན་པོ་ལི་བྱིན་སློབ་དཔོན་དུ་བསྟེན་ནས་ཡིག་རིགས་དུ་མ་ལ་མཁས་པར་སྦྱངས། པཎྜི་ཏ་ལྷ་རིག་པའི་སེངྒེ་ཞེས་པ་ལས་སྒྲ་པཱ་ཎི་བ་དང་། ཀ་ལཱ་པ། ཙཱནྡྲ་བ་རྣམས་དང་། རྟོགས་སླ་བ་རྒྱལ་བོའི་ལུགས་ཀྱི་བསྟན་བཅོས་དང་། རྟོགས་དཀའ་བ་པཎྜི་ཏའི་ལུགས་ཀྱི་བསྟན་བཅོས་དམ་པའི་ཆོས་སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག་དང་བཅས་པ་ལ་བསླབས།

བོད་མཁས་པའི་དམ་ཆོས་གླེགས་བམ་སྒྲུབ་ཚུལ་ལས། ཐོན་མི་རྒྱ་གར་དུ་བརྟོལ་བའི་རྗེས་སུ་རྒྱ་གར་རྒྱལ་བོས་ཐུགས་ལ་བཏགས་ཏེ། མཁས་པ་ཡ་ཤ་མི་ཏྲ་ཞེས་བྱ་བའི་སློབ་མ་ལྷ་རིག་པ་སེངྒེ་སློབ་དཔོན་དུ་བཀུར་ནས་ལོ་བདུན་དུ་སྒྲའི་བསྟན་བཅོས་རྣམས་ཚང་བར་བསླབས། དམ་པའི་ཆོས་དགེ་བ་བཅུའི་མདོ་ཡང་ཉན་ཅིང་བསླབས། ཞེས་འབྱུང་ངོ་། །དེབ་ཐེར་རྫོགས་ལྡན་གཞོན་ནུའི་དགའ་སྟོན་དང་། གཙོས་གསེར་ཁྲི་དང་གསེར་ཏོག་སུམ་རྟགས་འགྲེལ་བ་རྣམས་སུ། ཡིག་རིགས་སུམ་བརྒྱ་དྲུག་ཅུ་རྩ་བཞི་ལ་སྦྱངས་ཞེས་པ་ནི་ཡི་གེ་ནོར་བར་མངོན་ཏེ། མདོ་རྒྱ་ཆེར་རོལ་པ་ལས་ཀྱང་ཡིག་རིགས་དྲུག་ཅུ་རྩ་བཞི་ལས་མི་འབྱུང་བས་སུམ་བརྒྱ་ལྷག་ནི་ལྟ་ག་ལ་ཞིག་གོ་སྙམ་མོ། །སྨྱུ་གུའི་སྟོང་ཐུན་སྒྲོན་མེ་ཞེས་པའི་དཔེ་རྙིང་བ་ཞིག་ན་ཐོན་མི་རྒྱ་གར་དུ་ཕེབས་དུས་ཡིག་རིགས་ཉི་ཤུ་རྩ་གཅིག་ཙམ་ཡོད་པར་བཤད་སྣང་ངོ་། །

༥ ཐོན་མིའི་སློབ་དཔོན་གྱི་མཚན་ལ་དཔྱད་པ།

ཐོན་མིའི་སློབ་དཔོན་གྱི་མཚན་ལ། ལི་བི་ཀ་ར། ལི་བྱིན། ལེགས་བྱིན། ལི་བྱིན་ཧ་ར་ཞེས་ཡི་གེ་མི་འདྲ་བ་དུ་མ་བྱུང་བ་ལས། ཀརྨ་སྨོན་ལམ་འོད་ཟེར་གྱི་སུམ་རྟགས་འགྲེལ་བར། ལི་བི་ཀ་ར་ཞེས་པ་ཡིག་མཁན་དུ་བསྒྱུར་འདུག དེ་ལྟ་ན་ལི་བི་ཞེས་པ་ཡིག་གཟུགས་དང་། ཀ་ར་ཞེས་པ་བྱེད་པ་པོའམ་བྱེད་མཁན་གྱི་སྐད་དོད་ཡིན་ནོ། །རྣམ་གླིང་བས་བོད་སྐད་དང་འདྲ་བར་སློབ་དཔོན་ལེགས་བྱིན་ཞེས་བྲིས་པ་དང་། གསེར་ཏོག་གིས་ལི་བྱིན་ཧ་ར་ཞེས་བྲིས་པ་གཉིས་ལ་ཁུངས་ཚད་ལྡན་ཡོད་མེད་བཙལ་དགོས་སོ། །

བུ་སྟོན་ཆོས་འབྱུང་དང་། དེབ་ཐེར་སྔོན་པོ། ངོར་བ་དཀོན་ལྷུན་གྱི་ཆོས་འབྱུང་སོགས་སུ། པཎྜི་ཏ་ལྷ་རིག་པའི་སེངྒེ་གཅིག་པུ་ལས་མ་བྱུང་བ་ལ་དཔགས་ན་ལི་བི་ཀ་ར་སྟེ་ཡིག་མཁན་ལྷ་རིག་པའི་སེངྒེ་ཞེས་ཐོན་མིའི་སློབ་དཔོན་གྲགས་ཆེ་བ་འདི་གཅིག་པུ་ལས་ལི་བྱིན་ལྷའི་རིག་པ་སེངྒེ་གཉིས་གང་ཟག་སོ་སོ་བ་མིན་ནམ་སྙམ་སྟེ། ཐོན་མི་རང་གི་གསུང་མགུར་དུ་ཡང་། ཁོང་མཁས་པ་བྲམ་ཟེ་ལི་བྱིན་ལ། །ཞེས་ལི་བྱིན་གཅིག་པུ་ལས་སོགས་སྒྲ་ཙམ་ཡང་མ་གསུངས་པའི་ཕྱིར་རོ། །དེ་ལྟར་ན་ལི་བྱིན་ཞེས་པ་ལི་བི་ཀ་ར་ཞེས་པའི་ལི་བི་ལ་ཡི་གེ་བསྣན་པའི་ཚུལ་གྱིས་ལི་བྱིན་དུ་བརྗོད་པའམ་ཟུར་ཆག་པ་གང་རུང་དུ་གོར་མ་ཆག་པས་ལེགས་བྱིན་དང་ལི་བྱིན་ཧ་ར་ཞེས་པ་རང་བཟོ་བྱས་པ་ལས་འོས་མེད་དོ། །སྡེ་སྲིད་སངས་རྒྱས་རྒྱ་མཚོའི་བཻ་དཀར་གཡའ་སེལ་དུ་ཡིག་མཁན་ལི་བྱིན་ཞེས་བྲིས་པ་ལ་ཟློས་སྐྱོན་ཡོད་མེད་ཀྱང་བརྟག་དགོས་ཏེ། ལི་བྱིན་ནི་ཡིག་མཁན་གྱི་སྐད་དོད་ཡིན་པའི་ཕྱིར་རོ། །

༦ ཐོན་མི་རྒྱ་གར་དུ་ནམ་ཕེབས་པ་དང་ལོ་ཅི་ཙམ་བཞུགས་པ།

སྤྱིར་བོད་རྒྱལ་སྲོང་བཙན་སྒམ་པོ་ནམ་འཁྲུངས་ཀྱི་ལོ་ལ་བཞེད་པ་མི་མཐུན་པ་ཆེ་ཁག་གཉིས་ཡོད་ནའང་། ས་ཆེན་གྲགས་པ་རྒྱལ་མཚན། བུ་སྟོན་རིན་ཆེན་གྲུབ་པ། ཚལ་བ་ཀུན་དགའ་རྡོ་རྗེ། པཎ་ཆེན་བསོད་ནམས་གྲགས་པ། དཔའ་བོ་གཙུག་ལག་ཕྲེང་། ཀུན་མཁྱེན་འཇམ་དབྱངས་བཞད་པ། སུམ་པ་ཡེ་ཤེས་དཔལ་འབྱོར། རྒྱལ་རབས་གསལ་བའི་མེ་ལོང་། རྒྱ་ནག་གི་ཡིག་ཚང་སོགས་ཀྱིས་དཔལ་དུས་ཀྱི་འཁོར་ལོའི་ལུགས་ཀྱི་མེ་མཁའ་རྒྱ་མཚོའི་འདས་ལོ་མ་ཚུགས་པའི་སྔོན་གྱི་ལོ་བདུན་པ (སྤྱི་ལོ༦༡༧༽ མེ་མོ་གླང་ལ་འཁྲུངས་པར་བཞེད་པ་གཙིགས་པར་འདོད་པ་ལྟར་ན། སྲོང་བཙན་དགུང་ལོ་བཅུ་བདུན་དང་ཐོན་མི་དགུང་ལོ་བཅོ་ལྔ་བཞེས་པའི་ཐོག (༦༣༣༽ ཐོན་མི་རྒྱ་གར་ཆས་པར་བཤད། དེ་ལྟར་ན་རྒྱ་ནག་གི་སློབ་དཔོན་ཐང་སན་བླ་མ་སྤྱི་ལོ་དྲུག་བརྒྱ་ཉེར་དགུ་ལོར་ཁྲང་ཨན་ནས་ལི་ཡུལ་བརྒྱུད་དེ་རྒྱ་གར་དུ་ཆས་པ་ལས་ལོ་བཞིས་འཕྱིས་པ་ཙམ་མོ། །

ཐོན་མི་རྒྱ་གར་དུ་ལོ་ག་ཙམ་བཞུགས་གསལ་བར་བཤད་པའི་སྔོན་གྱི་ཡིག་ཚང་མ་མཐོང་ཡང་། སྲོང་བཙན་དགུང་ལོ་ཉེར་གསུམ་བཞེས་ཐོག་རྒྱའི་ཡིག་ཚང་ལྟར་ན་བལ་བཟའ་ཁྲི་བཙུན་ཁབ་ཏུ་བསུ་དུས་བློན་པོ་མགར་གྱི་རོགས་སུ་ཐོན་མི་ཡོད་ངེས་པ་ཡིན་ལ། དེ་ལྟ་ན་བོད་མཁས་པའི་དམ་ཆོས་གླེགས་བམ་སྒྲུབ་ཚུལ་ལས་ཐོན་མི་རྒྱ་གར་དུ་ལོ་བདུན་བཞུགས་པར་བཤད་པ་དེ་ཡང་ཁུངས་དང་འབྲེལ་ལམ་སྙམ་མོ། །

༧ ཐོན་མིའི་སྦྱངས་པ་མཐར་ཕྱིན་ནས་བོད་དུ་ཕྱིར་ལོག་པ།

དེ་ནས་སློབ་དཔོན་ལི་བྱིན་ལ་ཐོན་མིས་གསེར་གྱི་མཆོད་པ་དང་བཅས་བཀའ་དྲིན་ཆེ་བའི་ཆེད་བརྗོད་ཞུས་པ་ནི་འདི་ལྟར།

ཐུགས་ལ་བཏགས་སོ་རྒྱལ་བའི་སྲས། །

བཀའ་དྲིན་ཆེའོ་ངོ་མཚར་ཆེ། །

བྱིན་གྱིས་རློབས་ཤིག་ཐུགས་རྗེ་ཅན། །

རིག་པ་དྲི་མེད་ཀྱི་ནམ་མཁའ་ལ། །

ཐབས་ཤེས་གཉིས་ཀྱི་རྒྱུ་སྐར་ཤར། །

སྨོན་ལམ་དག་པའི་རླུང་གིས་དྲངས།

སྒྲ་ཚད་ཡི་གེའི་ཉི་ཟླ་ཤར། །

འགྲོ་བའི་མ་རིག་མུན་པ་སེལ། །

བདེ་གསལ་ཡིད་ཀྱི་རྒྱ་མཚོ་ལ། །

རིག་པ་བློ་ཡི་ཆུ་ཕྲན་འཁོར། །

སྨོན་ལམ་དག་པའི་ཆུ་བྱ་ལྡིང་། །

སྒྲ་ཚད་ཡི་གེའི་ནོར་བུ་བཞུགས། །

འགྲོ་བའི་དབུལ་ཕོངས་སེལ་བར་བྱེད། །

སྒྱུ་ལུས་དྲི་མེད་ཀྱི་སྡོང་བོ་ལ། །

ཐབས་ཤེས་གཉིས་ཀྱི་ཡལ་ག་རྒྱས། །

བསླབས་ཤེས་ཡོན་ཏན་མེ་ཏོག་ཤར། །

སྒྲ་ཚད་ཡི་གེའི་འབྲས་བུ་སྨིན། །

བདག་བོད་ཀྱི་བློན་པོ་ཐོན་མི་ལ། །

མ་ལུས་གནང་བ་ཐུགས་ལ་བཏགས། །

རྒྱ་གར་ཡུལ་དུ་ཕྱིན་པ་ཡིན། །

མཁས་གྲུབ་ཁྱེད་དང་མཇལ་བ་ཡིན། །

ཡོན་ཏན་གཞི་མ་ཡི་གེ་ཡིན། །

མ་ལུས་ཁོང་དུ་ཆུད་པ་ཡིན། །

བོད་ཡུལ་དབུས་སུ་འགྲོ་བ་ཡིན། །

རྒྱལ་བོས་དགའ་སྟོན་མཛད་པ་ཡིན། །

རྒྱལ་སྲིད་ཆོས་བཞིན་སྐྱོང་བ་ཡིན། །

རྒྱལ་བོས་དབུ་མཛད་བློན་འབངས་ལ། །

སྒྲ་ཚད་ཡི་གེ་སྤེལ་བ་ཡིན། །

ཀུན་ལ་རྒྱས་པར་བྱེད་པ་ཡིན། །

ཐུགས་ལ་བཏགས་སོ་རྒྱལ་བའི་སྲས། །

ཞེས་ཞུས་ནས་བཀའ་དྲིན་རྗེས་སུ་དྲན་པར་བྱས་སོ། །དེ་ནས་བོད་དུ་ཕྱིར་ལོག་ཁར་སྒྲ་རིག་པའི་བསྟན་བཅོས་བསླབས་ཚད་ཀྱི་རྒྱ་དཔེ་དང་། གཞན་འདུས་པ་རིན་པོ་ཆེའི་ཏོག་མདོ་ཟ་མ་ཏོག་བཀོད་པ། སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག དགེ་བ་བཅུའི་མདོ་ལ་སོགས་པའི་རྒྱ་དཔེ་རྣམས་ཀྱང་གདན་དྲངས་པར་མཛད་དོ། །བོད་མཁས་པའི་དམ་ཆོས་གླེགས་བམ་སྒྲུབ་ཚུལ་ལས། རྒྱ་གར་རྒྱལ་བོས་སྲོང་བཙན་ལ་སྐྱེས་ལན་དུ། མདོ་སྡེ་དཀོན་མཆོག་སྤྲིན། དམ་པའི་ཆོས་པདྨ་དཀར་བོ། གཙུག་ཏོར་དྲི་མེད་ཀྱི་གཟུངས། ནོར་བུ་ཀཻ་ཏུ་ཞེས་པ་མུན་རུམ་དུ་བཞག་པས་འོད་གསལ་བ་ཞིག་བཅས་བསྐུར་བ་བསྣམས་ནས་བོད་ལ་བདེ་བར་བྱོན། ཅེས་འབྱུང་ངོ་། །

༨ ཐོན་མིས་ཡི་གེ་བཟོས་པ་ལ་རྒྱལ་བོས་དགའ་སྟོན་མཛད་པ།

དེ་ནས་བོད་འབངས་རྣམས་སྒྲ་དང་ཡི་གེའི་རིག་པའི་གནས་ཀྱི་དགའ་ཚལ་དུ་གཞུག་པའི་སླད་དུ་སྲོང་བཙན་རང་ཉིད་ནས་ཐོན་མི་སློབ་དཔོན་དུ་བསྟེན་ཏེ་ལྷ་སའི་སྐུ་མཁར་ཕ་བོང་ཁའི་མ་རུ་ཞེས་བྱ་བར་ལོ་གསུམ་མམ་བཞི་ལ་མཚམས་བཅད་ཀྱི་ངང་ནས་ཡི་གེ་འབྲི་ཀློག་ལ་མཁས་པར་སྦྱངས། དེ་བཞིན་དུ་བློན་འབངས་ཀུན་གྱིས་ཀྱང་རྒྱལ་བོའི་བཀའ་བཞིན་དུ་སྒྲ་དང་ཡི་གེ་ལ་གུས་རྟག་བརྩོན་པས་སྦྱངས་པ་རྒྱ་ཆེར་བྱས། ལོ་སྔ་ཕྱི་འདི་དག་ཏུ་ཐོན་མིས་བོད་ཡིག་གསར་བཟོ་དང་བརྡ་སྤྲོད་པའི་བསྟན་བཅོས་རྣམས་ཀྱང་རིམ་གྱིས་བརྩམས་པར་གསལ་ཏེ། དེའི་ཚུལ་ནི་འོག་ཏུ་རྒྱས་པར་འཆད་པར་འགྱུར་རོ། །

དེའི་ཚེ་སློབ་དཔོན་ཐོན་མི་སམྦྷོ་ཊ་ལ་རྒྱལ་བོས་བཀུར་སྟི་དང་སྲི་ཞུ་བློར་མི་ཤོང་བ་མཛད་དེ། སློབ་དཔོན་ཞེས་པའི་མཚན་ཡང་མཚམས་འདི་ནས་ཐོགས་པར་མངོན། བོད་ཡིག་གསར་བཟོའི་ཕྱག་རྗེས་ལ་གཟེངས་བསྟོད་པའི་དོན་དུ། བོད་ཕྲུག་མཛངས་མི་རིམ་བྱོན་བདུན་ཡོད་པ་ལས་ཐོན་མི་དེའི་གྲས་ཀྱི་མཛངས་མི་བཞི་བར་བསྔགས་སོ། །མཛངས་མི་ཞེས་པ་མཁས་པའམ་ལག་རྗེས་ཆེན་པོ་ཅན་གྱི་དོན་ནོ། །འདི་ལ་(Hདཔའ་བོ་གཙུག་ལག་ཕྲེང་བའི་ཆོས་འབྱུང་)ལས།

(Gབོད་ཕྲུག་མཛངས་པའི་མི་བདུན་གྱི། །

བཞི་བར་ཐོན་མི་བགྲང་མོད་ཀྱང་། །

དེ་ཀུན་མཚུངས་པ་མ་ཡིན་ཏེ། །

མཁན་པོ་ལོ་ཙཱའི་ཐོག་མ་འདིའི། །

བཀའ་དྲིན་བོད་ཀྱིས་ཇི་ལྟར་འཁོར། །)

ཞེས་བཤད་པ་ནི་དེ་ཁོ་ན་ཉིད་དོ། །དེའི་རྐྱེན་གྱིས་བློན་པོ་འགའ་ཞིག་གི་བློ་ལ་མ་བབས་ནས་རྒྱལ་བོས་འབངས་ལ་འདི་ལྟར་བཀུར་བ་མི་རིགས་སོ་ཞེས་ལྐོག་ལབ་གླེང་བ་ཐོན་མིས་གསན་ནས། ཉིན་གཅིག་རྒྱལ་བོ་གྲལ་གྱི་གུང་ན་བཞུགས། བློན་པོ་ཆེ་དགུ་རྣམས་ཀྱིས་མཐའ་བསྐོར་བའི་དབུས་སུ་ཐོན་མི་ཡར་ལ་བཞེངས་ནས་ཕྲག་དོག་འཇོམས་པའི་གླུ་དབྱངས་མཆི་མ་དཀུ་བའི་ང་རོ་དང་བཅས་འདི་ལྟར་བླངས་སོ། །

ང་དྲིན་ཅན་གྱི་བློན་པོ་ཐོན་མི་ངས། །

ལམ་བགྲོད་པར་དཀའ་བའི་རྒྱ་གར་དུ། །

ལུས་ཚ་གྲང་ཆེ་ཡང་དཀའ་བ་སྤྱད། །

ཁོང་མཁས་པ་བྲམ་ཟེ་ལི་བྱིན་ལ། །

ཡིད་གུས་པའི་ཚུལ་གྱི་མོས་གུས་བྱས། །

ནོར་རིན་ཆེན་གསེར་གྱི་ཕྱག་རྟེན་ཕུལ། །

དོན་རྙེད་པར་དཀའ་བའི་ཡིག་འབྲུ་བསྟན། །

བློ་ཐེ་ཚོམ་སེལ་བའི་མཛུབ་ཁྲིད་བྱས། །

ཚིག་དབྱངས་ཡིག་རྣམས་ལ་མཁས་པར་སྦྱངས། །

རྒྱ་ཡིག་ལྔ་བཅུ་ཐམ་པ་དེ། །

བོད་ཡིག་སུམ་ཅུར་གཏན་ལ་ཕབ། །

རང་མཁས་པའི་ངེས་ཤེས་བློ་ལ་ཤར། །

འཕྲལ་ཡོན་ཏན་ཐམས་ཅད་ཁོང་དུ་ཆུད། །

དུས་ད་ལྟ་དགའ་ལ་ཕྱི་མ་སྐྱིད། །

ཡུལ་མཐའ་འཁོབ་བོད་ཀྱི་རྒྱལ་ཁམས་འདིར། །

མི་མཁས་པ་སླེབས་པའི་སྔོན་མ་ཡིན། །

ང་མུན་པ་སེལ་བའི་སྒྲོན་མེ་ཡིན། །

རྗེ་རྒྱལ་བོ་ཉི་ཟླའི་ཚུལ་དུ་བཞུགས། །

གྲོགས་བློན་པོ་ཁྲོད་ན་ང་ཙམ་མེད། །

བོད་ཁ་བ་ཅན་པའི་མི་རྣམས་ལ། །

ང་ཐོན་མི་བཀའ་དྲིན་མི་ཆེའམ། །

ཞེས་དེ་སྐད་གླུར་བླངས་པས་ཕྲག་དོག་བྱེད་པའི་བློན་པོ་རྣམས་གཅིག་གིས་གཅིག་ལ་བལྟས། ཐོན་མིས་གང་གསུངས་ཐམས་ཅད་མདེའུ་རྩེ་རྣོན་པོས་གནད་ལ་ཕོག་པ་བཞིན་དུ་གྱུར་ནས་འགྲན་སེམས་ཞི་ཞིང་། ཐོན་མིའི་བཀའ་དྲིན་གྱི་རི་མོ་བློན་འབངས་ཐམས་ཅད་ཀྱི་སེམས་ལ་གསུབ་ཏུ་མེད་པར་གྱུར་ཏོ། །

༩ ཐོན་མིའི་གདུང་བརྒྱུད་ཕྱི་མ།

ཐོན་མི་སམྦྷོ་ཊའི་སྲས་ནི་མ་ཧཱ་ས་ཏྭ། དེའི་སྲས་ཡེ་ནག དེའི་སྲས་ཉི་མ་ཀློང་གསལ། དེའི་སྲས་བེར་ནག་ཅན། དེའི་སྲས་མོན་མོ། དེའི་སྲས་གཙོ་བོ་ལྷ་སྲས། འདི་རྣམས་དགུང་ལོ་བརྒྱ་ལྷག་རེ་བཞུགས། དེའི་སྲས་བསོད་ནམས་རྒྱལ་བོ། དེའི་སྲས་རྒྱལ་བོ་དགའ། དེའི་སྲས་རྟ་མགྲིན་རྒྱལ་མཚན། དེའི་སྲས་རྡོ་རྗེ་བཀྲ་ཤིས། འདིས་དཔལ་ལྡན་ས་སྐྱར་ཏི་ཤྲཱི་ཀུན་དགའ་བློ་གྲོས་ཀྱི་ཞབས་ལ་གཏུགས། དེས་ཧོར་རྒྱལ་བོའི་དྲུང་དུ་བརྫངས་པས་ལས་ཀ་གནང་ཞིང་ཁྲི་དཔོན་དུ་བསྐོས། དེའི་སྲས་དཔོན་བཞི་འཛོམ། འདི་གོང་མ་གྲགས་པ་རྒྱལ་མཚན་གྱིས་གཞིས་ཀ་གོང་དཀར་གྱི་རྫོང་དཔོན་དུ་བསྐོས། དེའི་སྲས་རྒྱལ་བ་ཤེས་རབ། དེའི་སྲས་དཔོན་ཆེན་གྲལ་ལྔ། འདིའི་སྐུ་ཚེ་སྟོད་ལ་གོང་མ་གྲགས་པ་འབྱུང་གནས་ཀྱིས་ཡར་རྒྱབ་དཔོན་ཆེན་དང་། གོང་དཀར་རྫོང་དཔོན་གྱི་གོ་གནས་ཟུང་འབྲེལ་དུ་གནང་། སྐུ་ཚེ་སྨད་ལ་ཁྱིམ་སྤངས་ནས་རབ་ཏུ་བྱུང་སྟེ་གསང་སྔགས་ཆོས་སྡེ་གོང་དཀར་རྡོ་རྗེ་གདན་གསར་དུ་བཏབ། འདི་ནས་བཟུང་དབོན་སྲས་རྣམས་ལ་སྡེ་བ་ཡར་རྒྱབ་པ་ཞེས་བྱ་བར་གྲགས་ཤིང་། རྒྱལ་དབང་ལྔ་བ་བློ་བཟང་རྒྱ་མཚོའི་དུས་སུ་ཡར་རྒྱབ་སྡེ་བ་རྣམ་རྒྱལ་སྐུ་མཆེད་ཅེས་གྲགས་པ་ཅན་སོགས་བྱུང་ངོ་། །

གཉིས་པ། ཐོན་མིས་བོད་ཡིག་ཇི་ལྟར་བཟོས་ཚུལ།

༡ དབྱངས་གསལ་དང་འཕུལ་རྟེན་མགོ་འདོགས་ཇི་ལྟར་གཏན་ལ་ཕབ་པ།

ཀ དངོས་ཀྱི་དོན།

དེ་ལྟར་ཐོན་མི་སམྦྷོ་ཊས་རྒྱ་གར་གྱི་སྒྲ་རིག་པ་དང་ལེགས་སྦྱར་གྱི་ཡི་གེ་འབྲི་ཀློག་ལ་མཁས་ཤིང་ནང་བྱན་ཆུད་པར་བྱས་པ་དང་། བོད་རང་གི་སྐད་ཀྱི་ཐ་སྙད་སོ་སོ་དང་གདངས་ཀྱི་ང་རོ་རྣམས་ལ་ཐུགས་གཞིག་ལེགས་པར་བཅུག་པའི་མཐར་བོད་ཡིག་གསར་དུ་བཟོ་བའི་གཞི་ལེགས་པར་བཏིངས་པ་སྟེ། ལེགས་སྦྱར་གྱི་དབྱངས་བཅུ་དྲུག་ལས་ཨི་ཨུ་ཨེ་ཨོ་བཞིའི་དོད་དུ་གི་གུ། ཞབས་ཀྱུ། འགྲེང་བུ། རྣ་རུ་ཞེས་བཟོས་ཤིང་། ཨ་ཡིག་ལས་གཞན་ཨཱ་ཨཱི་ཨཱུ་ར་རཱ་ལ་ལཱ་ཨཻ་ཨཽ་ཨཾ་ཨཿརྣམས་བོད་ཀྱི་དབྱངས་ལ་མི་མཁོ་བས་དོར། གསལ་བྱེད་སོ་བཞི་ལས། གྷ་ཛྷ་ཌྷ་དྷ་བྷ་སྟེ་འཐུག་པོ་ལྔ་དང་། ཊ་ཋ་ཌ་ཎ་ཥ་སྟེ་ལོག་པ་ལྔ། མཐའི་ཀྵ་ཡིག་རྣམས་བོད་ཀྱི་གསལ་བྱེད་དུ་མི་མཁོ་བར་དགོངས་ནས་དེ་དག་དོར་བས་ཉེར་གསུམ་གྱི་ཁར་བོད་ལ་ཉེ་བར་མཁོ་བ། ཅ་ཆ་ཇ་དང་ཞ་ཟ་འ་སྟེ་དྲུག་གསར་དུ་བསྣན་པས་ཉེར་དགུ་དང་། བོད་ཡིག་གི་སྐབས་སུ་ལེགས་སྦྱར་ལྟར་ཀཱ་ལིའི་སྲོག་ཏུ་ཞུགས་པ་དང་མཚམས་སྦྱོར་བ་སོགས་དབྱངས་ཡིག་གི་བྱ་བ་བསྒྲུབ་ཏུ་མེད་པས་ཨ་ཡིག་གསལ་བྱེད་ཀྱི་མཐར་སྦྱར་ནས་གསལ་བྱེད་སུམ་ཅུར་བཟོས། དེ་ནས་ག་ད་བ་མ་འ་སྟེ་སྔོན་འཇུག་ལྔ། ག་ང་ད་ན་བ་མ་འ་ར་ལ་ས་སྟེ་རྗེས་འཇུག་བཅུ། ད་ས་སྟེ་ཡང་འཇུག་གཉིས། ར་ལ་ས་སྟེ་མགོ་ཅན་གསུམ། ཡ་ར་ལ་ཝ་སྟེ་འདོགས་ཅན་བཞི་རྣམས་དང་། གཞན་ཡང་ཀ་ཁ་ཅ་ཆ་ཇ་ཉ་ཏ་ཐ་པ་ཕ་ཙ་ཚ་ཛ་ཝ་ཞ་ཟ་ཡ་ཤ་ཧ་ཨ་སྟེ་ཡི་གེའི་གཙོ་བོ་ཉི་ཤུ། ག་ད་བ་མ་འ་སྟེ་ཤིན་ཏུ་གཅེས་པའི་ཡི་གེ་ལྔ། ཀ་ག་ཉ་ཏ་ད་ན་ཞ་ཤ་ཧ་སྟེ་རྐང་བ་ཅན་གྱི་ཡི་གེ་དགུ། ཀ་ག་ང་ཅ་ཇ་ཉ་ཏ་ད་ན་པ་བ་མ་ཙ་ཛ་ལ་ཧ་སྟེ་བུའི་ཡི་གེ་བཅུ་དྲུག ཀ་ག་བ་ཟ་ར་ལ་ས་སྟེ་མའི་ཡི་གེ་བདུན། ར་ལ་ས་སྟེ་ཡི་གེ་ཀུན་གྱི་མ་གསུམ། ཀ་ག་བ་ཟ་སྟེ་ལ་ཡིག་སྒོས་ཀྱི་མ་བཞི། ཅ་ཧ་སྟེ་ལ་ཡིག་སྒོས་ཀྱི་བུ་གཉིས། ཙ་ཛ་སྟེ་ར་ཡིག་སྒོས་ཀྱི་བུ་གཉིས། ཁ་ཆ་ཐ་ཕ་ཚ་ཝ་ཞ་ཡ་ཤ་ཨ་སྟེ་འཕུལ་རྟེན་དང་མ་བུ་གང་ཡང་མི་བྱེད་ཅིང་རང་ས་འཛིན་པའི་ཡི་གེ་བཅུ། ག་བ་སྟེ་འཕུལ་རྟེན་མ་བུ་གང་ཡང་བྱེད་ཅིང་ཀུན་ཏུ་རྒྱུ་བའི་ཡི་གེ་གཉིས། རྐ་རྒ་རྔ་རྗ་རྙ་རྟ་རྡ་རྣ་རྦ་རྨ་རྩ་རྫ་སྟེ་ར་མགོ་ཅན་བཅུ་གཉིས། ལྐ་ལྒ་ལྔ་ལྕ་ལྗ་ལྟ་ལྡ་ལྤ་ལྦ་ལྷ་སྟེ་ལ་མགོ་ཅན་བཅུ། སྐ་སྒ་སྔ་སྙ་སྟ་སྡ་སྣ་སྤ་སྦ་སྨ་སྩ་སྟེ་ས་མགོ་ཅན་བཅུ་གཅིག ཀྱ་ཁྱ་གྱ་པྱ་ཕྱ་བྱ་མྱ་སྟེ་ཡ་བཏགས་བདུན། ཀྲ་ཁྲ་གྲ་ཏྲ་ཐྲ་དྲ་པྲ་ཕྲ་བྲ་སྲ་ཧྲ་སྟེ་ར་བཏགས་བཅུ་གཅིག ཀླ་གླ་བླ་ཟླ་རླ་སླ་སྟེ་ལ་བཏགས་དྲུག ཀྭ་ཁྭ་གྭ་ཉྭ་དྭ་ཚྭ་ཞྭ་ཟྭ་རྭ་ལྭ་ཤྭ་ཧྭ་སྟེ་ཝ་བཏགས་བཅུ་གཉིས། གི་གུ། འགྲེང་བུ། རྣ་རུ་སྟེ་སྟེང་ན་ཞྭ་ལྟར་ལྡིང་བ་གསུམ། ཞབས་ཀྱུ། ཡ་བཏགས། ར་བཏགས་ཏེ་འོག་ན་གདན་ལྟར་མཛེས་པ་གསུམ། ཝ་ནི་མེད་ཀྱང་རུང་བའི་ཡི་གེ་གཅིག ཅེས་དང་། གཞན་ཡང་། དབྱངས་བཞི་དང་། དབུ་ཁྱུད། ཤད། བར་ཚེག་རྣམས་ལ་སྲོག་དང་རྐྱེན་གྱི་ཡི་གེ་དང་། ཨ་ནི་མ་དང་གསལ་བྱེད་ལྷག་མ་ཉེར་དགུ་ནི་ཕ་དང་། ཞྭ་དང་གདན་གྱི་དཔེའི་ཡི་གེ་དྲུག་ནི་བུ་ཚའི་ཡི་གེ་ཞེས་བྱ་བ་དང་། རྟགས་འཇུག་སྐབས་སུ་གསལ་བ་ལྟར་ཕོ་མོ་མ་ནིང་གི་ཡི་གེ་དང་། མགོ་འདོགས་མ་སྦྱར་བ་ལ་རྐྱང་བའི་ཡི་གེ་དང་། སྔོན་འཇུག་དང་རྗེས་འཇུག་ཅན་ལ་འཕུལ་རྟེན་གྱི་ཡི་གེ་དང་། སྐྲ་སྒྲ་སྨྱུར་ལྟ་བུ་ལ་བརྩེགས་འདོགས་ཀྱི་ཡི་གེ་ལ་སོགས་པའི་ཐ་སྙད་ཀྱི་རྣམ་གཞག་ཆ་ཚང་བ་ཞིབ་པར་བཟོས་པར་གྲགས་སོ། །

གོང་གི་མ་བུ་སོགས་ཀྱི་བཤད་ཚུལ་འདི་རྒྱལ་རབས་གསལ་མེ་ལས་བཤད་པ་འདིར་དྲངས་པ་ཡིན་ལ། རྔོག་ལོ་ཙཱ་བའི་དག་ཡིག་ཏུ། ཡི་གེའི་བུ་དྲུག་ཅེས་པ་ནི་གི་གུ་སོགས་བཞི་དང་ར་བཏགས་ཡ་བཏགས་ཏེ་དྲུག་ལ་ངོས་འཛིན་ནོ། །

ཁ། མཐའ་དཔྱད་པ།

(Hརྒྱལ་རབས་གསལ་མེ)ར། (Gན་ལོག་ཤ་ལོག་ཐ་ལོག་བྱེད་པ་སོགས་ནི། སཾ་སྐྲ་ཏའི་སྐད་བོད་དུ་གཟུངས་སྔགས་སུ་བསྒྱུར་དུས། ཡི་གེའི་རྣམ་དཔྱོད་ལ་མཁས་པའི་པཎྜི་ཏ་དང་ལོ་ཙཱ་བ་རྣམས་ཀྱིས་རྟིང་དུ་བཅོས་སོ། །)ཞེས་ཟེར།

འདི་ལ་རྗེས་སུ་དཔགས་པའི་ཚུལ་གྱིས་བརྟགས་ན་ཐོན་མི་ལོ་ཙཱ་བ་ཆེན་པོ་ལ་དུས་དེར་འཐུག་པོ་ལྔ་དང་ལོག་པ་ལྔ་སོགས་བོད་ཡིག་ཏུ་ཇི་ལྟར་འབྲི་དགོས་པའི་ཐུགས་ཁུར་ཆེན་པོ་བཤོལ་དུ་མེད་པ་དེ་བབས་འདུག་པས་ཁོང་གིས་བོད་ཡིག་བྱིངས་གཏན་ལ་ཕབ་དུས་འཐུག་པོ་ལྔ་དང་ལོག་པ་ལྔ་སོགས་ཞར་ལ་བཟོས་ཟིན་ཞེས་བཤད་ན་རིགས་ཀྱི། ཕྱིས་སུ་ལོ་པཎ་རྣམས་ཀྱིས་བཟོས་ཞེས་པ་རྒྱུ་མཚན་ཡང་དག་ཅི་ཡང་འགོད་རྒྱུ་མེད་སྙམ་མོ། །

ཡང་(Hརྒྱལ་རབས་གསལ་མེ་)ལས། (Gམ་བུ་ཡི་གེའི་ཐ་སྙད་འདོགས་པའི་སྐབས་སུ། ལ་ཡིག་མའི་ཡི་གེ་ཡིན་དོན་དང་། ཙ་ཛ་གཉིས་ར་ཡིག་སྒོས་ཀྱི་བུ་གཉིས་ལ་བཞག་པ་དང་། ཝ་དང་ཡ་རང་ས་འཛིན་པའི་ཡི་གེར་བཞག་པ་རྣམས་ལ་དཔྱད་པར་བྱ་བ་འདི་ཡོད་དེ། ཀ་ག་བ་ཟ་ར་ས་སྟེ་དྲུག་ལ་ཡ་སྟ་ར་སྟ་ལ་བཏགས་ཅི་རིགས་བཏགས་ཆོག་པས་མའི་ཡི་གེ་)ཞེས་བཤད་པ་ཡིན་ལ། ལ་ཡིག་ལ་དེ་གསུམ་གང་ཡང་འདོགས་མི་རིགས་པས་སོ་སྙམ་པ་དང་། ཙ་ཡིག་ལ་ས་མགོ་ཅན་ཐོབ་རུང་བས་ར་ཡིག་སྒོས་ཀྱི་བུ་གཉིས་ཞེས་པ་ལ་ཁྱབ་ཆུང་བའི་སྐྱོན་ཡོད་དམ་སྙམ་པ་དང་། རང་ས་འཛིན་པའི་ཡི་གེ་བཅུའི་ཁྲོད་ཀྱི་ཝ་དང་ཡ་གཉིས་ནི་རིམ་བཞིན་ཝ་ཟུར་དང་ཡ་བཏགས་ལ་འགྲོ་བས་དེའི་གྲངས་ཀྱང་ཨེ་འགྲིག་སྙམ་མོ། །

སྡེ་སྲིད་སངས་རྒྱས་རྒྱ་མཚོས་མཛད་པའི་(Hརྒྱལ་དབང་ལྔ་བའི་མཆོད་སྡོང་དཀར་ཆག་)ཏུ། (Gའཐུག་པོའི་ཡི་གེ་ལྔ་དང་ལོག་པའི་ཡི་གེ་དྲུག་དོར་བར་མཛད།) ཅེས་ཀྵ་ཡིག་ལོག་ཡིག་གྲས་སུ་བཞག་པ་ནི་འཐད་པར་མི་སེམས་སོ། །

༢ ཡི་གེ་གསར་བ་དྲུག་སྣོན་དགོས་པའི་རྐྱེན་དང་ཇི་ལྟར་རྙེད་པ།

ཀ དངོས་ཀྱི་དོན།

བོད་ཀྱི་སྐད་དང་མཐུན་པའི་མིང་དང་ཐ་སྙད་རྒྱུགས་ཆེ་བའི་ནང་དུ། ཅ་ལག ཅི་ཙམ། ཅུང་ཟད། ཅེ་རེ་ལོང་། ཅོ་ཏོ། ཆ་བྱད། ཆིབས་པ། ཆུ་བོ། ཆེན་པོ། ཆོས། ཇ། ཇི་བཞིན། ཇུས་ཀ ཇེང་། ཇོ་བོ། ཞྭ་མོ། ས་ཞིང་། ཞུན་མར། ཞེང་ཚད། ཞོགས་ཀ ཟ་མ། ཟིལ་བ། ཟུག་རྔུ། ཟ་ཟེད། ཟོར་བ། འ་འུར། འབྲེལ་སྒྲའི་འི། འུག་པ། འེ་ཅག འོ་མ་སོགས་རྐྱང་ཡིག་གི་སྒྲ་ལྡན་རྣམས་དང་། གཅིག་མཆོག འཇིགས། གཞོན། བཟུང་སོགས་འཕུལ་ཅན་གྱི་སྒྲ་ལྡན་རྣམས་ཀྱི་མིང་གཞིའི་ཡི་གེའི་གདངས་ཇི་ལྟ་བར་ཐོན་པ་ཞིག་རྒྱ་གར་གྱི་གསལ་བྱེད་སོ་བཞིའི་གྲས་སུ་མ་བྱུང་སྟབས་གསར་དུ་བཟོ་དགོས་པ་བྱུང་སྟེ། དཔེར་ན་རང་རེས་རྒྱ་སྐད་ཀྱི་གདངས་ཐོན་པའི་སླད་དུ་ཧ་ལ་ཕ་བརྩེགས་པའི་ཧྥ་ཞེས་བྱ་བའི་ཡི་གེ་རྒྱལ་དབང་ལྔ་བའི་དུས་སུ་བཟོས་ཡོད་པར་གུང་ལོ་ཆེན་མགོན་པོ་སྐྱབས་ཀྱི་རྒྱ་ནག་ཆོས་འབྱུང་དུ་བཤད་ཡོད་པ་ལྟར་རོ། །

ཡི་གེ་དེ་དྲུག་ཇི་ལྟར་རྙེད་པ་ནི། སློབ་དཔོན་ཐོན་མིས་ཡི་གེ་གསར་བཟོ་མཛད་སྐབས་བོད་ཀྱི་སྐད་དང་མཐུན་པའི་ཡི་གེ་འགའ་ཞིག་ཕྱག་ཐོགས་པ་ན་ལམ་དུ་འགྲོ་བའི་འགྲོན་པོ་ཞིག་དང་ཕྲད་ནས་གཏམ་འཕྲོས་མཛད་པར། སློབ་དཔོན་གྱིས། ཁྱེད་གང་ནས་བྱོན་བྱས་པར། དེ་ན་རེ། ཞང་ཞུང་ནས་འོངས་ཟེར། གང་དུ་འགྲོ་བྱས་པས། ཟ་ཧོར་དུ་འགྲོ་ཟེར། གང་གི་དོན་དུ་འགྲོ་བྱས་པར་ཇ་ཉོ་རུ་འགྲོ་ཟེར། ནམ་སླེབས་བྱས་པས་ཅི་ཆ་ཟེར། དེ་ནས་སློབ་དཔོན་གྱིས་མི་དེའི་སྐད་ལ་དཔྱད་ནས་མཛད་པས་ཞང་ཞུང་ཞེས་ཞ་ཡིག་སྣོན་དགོས་པ་ཐུགས་ལ་ཤར། དེ་བཞིན་དུ་འོངས་ཞེས་པས་འ་དང་། ཟ་ཧོར་ཞེས་པས་ཟ་དང་། ཇ་ཞེས་པས་ཇ་དང་། ཅི་ཆ་ཞེས་པས་ཅ་ཆ་གཉིས་རྣམས་བོད་ཡིག་ཏུ་སྣོན་དགོས་པར་དགོངས་ནས། ཀ་ཁའི་སྟོད་དུ་ཅ་ཆ་ཇ་གསུམ་དང་། སྨད་དུ་ཞ་ཟ་འ་གསུམ་བསྣན་ཞེས་པའི་ངག་རྒྱུན་འདྲ་ཆགས་པོ་ཞིག་ཨ་ལ་ཤས་ཡིག་བཤད་མཁས་པའི་ཁ་རྒྱན་སོགས་སུ་བཀོད་ཡོད་དོ། །

ཡང་མར་བ་ལོ་ཙཱའི་སྐུ་དུས་སུ་བྲིས་ངེས་པའི་སྔོན་གྱི་ཡི་གེ་ཆེས་རྙིང་བ་ཞིག་ཏུ། ཡི་གེ་དེ་དྲུག་ཡུལ་དྲུག་གི་མིང་ཟུར་ལས་རྙེད་པར་བཤད་དེ། ཅ་ནི་གན་ཅག་གི་མིང་ཟུར་ལས་རྙེད། དེ་བཞིན་དུ་ཆ་ནི་གུགས་ཆོག་ལས་རྙེད། ཇ་ནི་ཐེ་རང་ཇ་གྲོང་ལས་རྙེད། ཞ་ནི་ཞང་ཞུང་ལས་རྙེད། ཟ་ནི་ཟ་ཧོར་ལས་རྙེད། འ་ནི་འ་ཞ་ལས་རྙེད་ཅེས་འཁོད་སྣང་སྟེ་ད་ལྟ་འདི་འདྲའི་ཡིག་རྙིང་ལག་ཏུ་ཆུད་དཀའོ། །

ཁ། མཐའ་དཔྱད་པ།

དེབ་ཐེར་རྫོགས་ལྡན་གཞོན་ནུའི་དགའ་སྟོན་སོགས་སུ་བོད་སྐད་ཀྱི་གཅིག་དང་ཆོས་སོགས་ལ་རྒྱ་གར་གྱི་ཨེ་ཀ་དྷརྨ་སོགས་སུ་བརྗོད་པས་རྒྱ་གར་གྱི་ཡི་གེར་ཅ་ཆ་མི་དགོས་པ་འདིར་བསྣན། ཞེས་གསུངས་ཏེ། བོད་དུ་ཅ་ཆ་སོགས་བསྣན་པའི་རྒྱུ་མཚན་དུ་གཅིག་སོགས་ལ་རྒྱ་གར་གྱི་ཨེ་ཀ་སོགས་སུ་བརྗོད་པ་འདི་རྒྱུ་མཚན་གྱི་གཙོ་བོ་ག་ལ་ཡིན། རྒྱུ་མཚན་གཙོ་བོ་ནི། བོད་ཡིག་མ་བཟོས་པའི་གོང་རོལ་ནས་བོད་རང་ལ་གཅིག་དང་ཆོས་ཀྱི་མིང་གི་གཞིར་གྱུར་པའི་ཅ་དང་ཆའི་སྐད་ཀྱི་གདངས་ཡོད་པ་ལ་གདངས་དེ་དང་མཐུན་པའི་ཡི་གེ་རྒྱ་གར་ཡུལ་དབུས་པས་འདོན་པའི་གསལ་བྱེད་སོ་བཞིའི་གྲས་སུ་མེད་པ་འདི་ལ་ཐུག་གོ །དེ་ལྟ་མ་ཡིན་ན་རྒྱ་སྐད་དུ་སཱུཪྻ་ཞེས་པ་བོད་སྐད་དུ་ཉི་མ་དང་། ཀོ་ཥ་ཞེས་པ་མཛོད་ཀྱི་མིང་ཡིན་པས། ཉ་དང་ཛ་ཡིག་བོད་ཀྱི་གསལ་བྱེད་དུ་སྣོན་དགོས་བྱུང་ངོ་ཞེས་ཀྱང་བཤད་དགོས་པར་འགྱུར་བའི་སྐྱོན་འབྱུང་ངོ་། །

(Hཡིག་བཤད་མཁས་པའི་ཁ་རྒྱན་)དུ། (Gམི་དེའི་སྐད་ལ་དཔྱད་ནས་ཡི་གེ་དེ་དང་དེ་རྙེད་ཅེས་བཤད་པ་ལ་བརྟག་པར་བྱ་བ་འདི་ཡོད་དེ། ཁ་རྒྱན་ལྟར་ན་སྐད་དེ་ལ་བརྟེན་ནས་རྙེད་པའི་ཡི་གེ་ནི། ཡི་གེའི་གདངས་ལ་ཟེར་རམ་ཡིག་གཟུགས་ལ་ཟེར། དང་པོ་ལྟར་ན་མི་དེའི་སྐད་ལ་མ་བརྟེན་ཀྱང་ཞང་ཞུང་དང་ཇ་སོགས་ཀྱི་གདངས་ཐོན་མིའི་ལྗགས་ཐོག་ཏུ་མི་ལོན་པའི་དོགས་པ་སུ་ལ་སྐྱེ། གཉིས་པ་ལྟར་ན། མི་དེའི་སྐད་ལ་བརྟེན་ནས་ཡི་གེའི་གཟུགས་དབྱིབས་ཤར་བ་ཡིན་ན་ཡི་གེ་དྲུག་བཟོ་མཁན་ཐོན་མི་མ་ཡིན་པར་འགྱུར་རོ། །དེས་ན་གོང་ནས་བཤད་པ་ལྟར་ཐོན་མིས་མི་དེའི་སྐད་ལ་དཔྱད་ནས་གདངས་དེ་དྲུག་དང་མཐུན་པའི་ཡི་གེ་དྲུག་བཟོ་དགོས་པ་ཐུགས་ལ་འཁྲུངས་པ་ཡིན་ནོ) །ཞེས་བཤད་ན་ལོ་རྒྱུས་ཀྱི་རྐང་དང་འགྲིག་གམ་སྙམ་མོ། །

ཕྱིས་ཀྱི་འགྲེལ་བ་འགར། ཙ་སྡེ་དང་པོ་གསུམ་གྱི་ཙ་རྟགས་དང་བཞི་བ་ཛྷ་བོར་བས་ཅ་ཆ་ཇ་ཉ་བཞི་ནི་ཅ་སྡེའོ། །ཞེས་སྣང་ངོ་། །དེ་ལྟར་བཤད་པའི་འབྲེལ་ནི། ཐོན་མིས་རྒྱ་གར་གྱི་དབྱངས་གསལ་ལྔ་བཅུ་ལ་དབྲི་བསྣན་ཇི་ལྟར་བྱས་ནས་བོད་ཡིག་བཟོས་པར་བཤད་པའི་སྐབས་ཡིན་ལ། དེ་ལྟར་ན་རྒྱ་གར་གྱི་ལན་ཝར་སོགས་ཡིག་རིགས་གང་ཡིན་རུང་། དེའི་ཙ་ཚ་ཛ་གསུམ་ལ་བོད་ཡིག་གི་བཟོ་འདྲ་བའི་ཙ་རྟགས་ནི་རི་བོང་གི་རྭའི་སྤུན་ཟླར་གྱུར་པས་ན་འཐད་པར་མ་མཐོང་ངོ་། །དེས་ན་ཙ་རྟགས་ཡོད་མེད་ཀྱི་ཁྱད་ནི་ཐོན་མིས་ཐོག་མར་ཙ་ཚ་ཛ་གསུམ་གྱི་ཡིག་གཟུགས་བཟོས། དེ་ནས་ཅ་ཆ་ཇ་གསུམ་སྣོན་དགོས་པ་བྱུང་བ་ན། བོད་ཡིག་ཙ་ཚ་ཛ་གསུམ་གྱི་ཙ་རྟགས་བླངས་ཏེ་ཅ་ཆ་ཇ་གསུམ་བཟོས་ཞེས་བཤད་ན་ཡིད་ཆེས་པའི་གཏམ་དུ་འགྱུར་རོ། །

༣ བོད་ཡིག་གི་གཟུགས་དབྱིབས་གང་ལ་བརྟེན་ནས་བཟོས་པ།

ཀ དངོས་ཀྱི་དོན།

ཐོན་མི་རྒྱ་གར་དུ་ཕེབས་པའི་དུས་ཙ་ན། ལཉྫ་ན་ལྷའི་ཡི་གེ ཝརྟུ་ལ་ཀླུའི་ཡི་གེ ནཱ་ག་ར་མིའི་ཡི་གེ་ཞེས་གྲགས་པ་རྣམས་ཡོད་པ་ལས་ལཉྫ་ལ་དཔེར་བྱས་ནས་དབུ་ཅན་དང་། ཝརྟུ་ལ་དཔེར་བྱས་ནས་དབུ་མེད་དང་། ནཱ་ག་ར་ལ་དཔེར་བྱས་ནས་ལན་ཝར་གྱི་འབྲི་ཚེགས་ལས་སྟབས་བདེར་བྱས་ཞེས་པ་འདི་ནི་སྤྱིར་བཏང་མཁས་པ་ལ་ཡོངས་སུ་གྲགས་པའི་གཏམ་མོ། །

དེ་ཡང་དཔེར་ལེན་ས་ནི་ཆོས་སྒོ་བ་ཤཱི་ལ་བྷ་དྲིའི་ཆོས་འབྱུང་དུ (སྤྱི་ལོ ༡༣༧༡ ལོར་བརྩམས༽ ནཱ་ག་ར་ལས་བོད་ཡིག་གཟབ་མར་བསྒྱུར། བྷ་ཏུ་རི་ལས་བོད་ཡིག་བཤུར་མར་བསྒྱུར། ཅེས་དང་། བུ་སྟོན་ཆོས་འབྱུང་དུ (༡༣༢༢ ལོར་བརྩམས༽ ཁ་ཆེའི་ཡི་གེ་ལ་དཔེར་བླངས། ཞེས་དང་། དཔའ་བོ་གཙུག་ལག་ཕྲེང་བའི་ཆོས་འབྱུང་དུ (༡༥༦༩ ལོར་བརྩམས༽ ནཱ་ག་ར་དང་ཁ་ཆེའི་ཡི་གེ་ལ་དཔེར་བླངས། ཞེས་དང་། རྒྱལ་དབང་ལྔ་བའི་དེབ་ཐེར་དུ། ལཉྫ་ལ་དཔེར་བྱས་ནས་དབུ་ཅན་དང་། ཝརྟུ་ལ་དཔེར་བྱས་ནས་གཤར་མ་བཟོས། ཞེས་དང་། ཐུའུ་བཀྭན་ཆོས་ཀྱི་ཉི་མའི་གྲུབ་མཐར (༡༨༠༡ ལོར་བརྩམས༽ ནཱ་ག་རའི་ཡི་གེ་ལ་དཔེར་བྱས་ནས་མགོ་ཅན་གྱི་གཟབ་དང་། ཝརྟུ་ལའི་ཡི་གེ་ལ་དཔེར་བྱས་ནས་མགོ་མེད་ཀྱི་གཤར་གཉིས་བཟོས། ཞེས་དང་། ཕྱི་ཐོག་པ་རྡོ་བྲག་དགེ་འདུན་ཆོས་འཕེལ་གྱི་དེབ་ཐེར་དཀར་པོར། ཐོན་མི་དེ་རྒྱ་གར་ནས་གུཔྟའི་རྒྱལ་རྒྱུད་ཀྱིས་སྲིད་སྐྱོང་བའི་སྐབས་སུ་བྱོན་ཅིང་། ཐོན་མི་དང་དུས་ཐོག་མཉམ་པའི་རྒྱ་གར་གྱི་རྒྱལ་བོ་ཧཪྵ་དང་། ཀུ་མཱ་ར་གུཔྟ་དང་སཱུཪྻ་ཝརྨ་སོགས་ཀྱི་དུས་སུ་བྱུང་བའི་ཟངས་ཀྱི་གླེགས་བུ་ལ་སོགས་པར་ཡི་གེ་བཀོད་པ་རྣམས་བོད་ཡིག་དང་ཚུགས་འདྲ་ཞིང་། ཅུང་ཟད་རྒྱང་ནས་བལྟས་ན་ལག་མི་མཁས་པ་ཞིག་གིས་བོད་ཡིག་བྲིས་སམ་སྙམ་པ་འཆར་བས་ན། བོད་ཡིག་གང་ལ་དཔེར་མཛད་པའི་ཕྱི་མོ་ནི་གུཔྟའི་ཡི་གེ་ཡིན་ཞེས་ཟེར་རོ། །

གང་ལྟར་རྒྱ་གར་གྱི་གཟབ་བྲིས་ལཉྫ་དང་། བཤུར་བྲིས་ཝརྟུ་དཔེར་བླངས་པའི་ཚུལ་ནི་ད་ལྟའི་དུས་ཀྱི་འབྲི་རྒྱུན་ལས་ཀྱང་གསལ་བར་རྟོགས་ཏེ། རྣམ་པར་དཔྱོད་པ་ཞིབ་མོའི་སྒོ་ནས་ཕན་ཚུན་བསྡུར་ཏེ་བལྟས་ན་གང་ལ་དཔེར་ལེན་སའི་གཞི་དང་དཔེ་དེ་ལྟར་བཟོས་པའི་དབྱིབས་རྣམས་གསལ་བར་འཆར་བ་ནི་གཟུ་བོར་གནས་པའི་བློ་ལྡན་ཞིག་ལ་གཏམ་གྱི་ཕྲེང་བ་མང་བོ་སྤེལ་མི་དགོས་པར་གདའ་འོ། །

དེ་ལྟར་ལཉྫ་རིམ་གྱིས་མགྱོགས་པར་བྲིས་པས་ཝརྟུ་རང་ཤུགས་ཀྱིས་འབྱུང་བའི་རིམ་པ་ངེས་ཅན་ཞིག་ཡོད་པ་དེ་བཞིན་དུ། བོད་ཡིག་གི་དབུ་ཅན་དང་དབུ་མེད་གཉིས་ཀྱང་ཞིབ་ཏུ་བརྟགས་ཚེ། ཐོན་མིའི་དུས་སུ་དབུ་ཅན་ཁོ་ན་དར་བར་གྱུར་པ་ལས་དབུ་མེད་དར་བར་མི་སེམས་ལ། དེ་ནས་རིམ་གྱིས་དབུ་ཅན་དེ་ཉིད་མགྱོགས་པར་བྲིས་པ་ལས་རང་བཞིན་གྱིས་དབུ་མེད་ཀྱི་རྣམ་པ་བྱུང་བ་ལུང་དང་རིགས་པས་སྒྲུབ་མི་དགོས་ཏེ། དཔེར་ན་ཀ་སྡེ་གཅིག་པུའི་སྟེང་ནས་མཚོན་པར་ཤེས་སླ་ཞིང་། ཁྱད་པར་དུ་དབུ་ཅན་གྱི་ང་ཡིག་བཟབས་ནས་མ་བྲིས་ན་ཡིག་ཚུགས་མི་ཐོན་ཞིང་། དབུ་མེད་ཀྱི་ང་ཡིག་བཟབས་པ་ལས་མགྱོགས་པར་བྲིས་པས་ཡིག་ཚུགས་ཐོན་པ་ནི་མངོན་སུམ་ཡིན་པ་བཞིན་ནོ། །འདིས་ནི་དབུ་མེད་ལ་ཡང་གཟབ་པར་བྲིས་པས་ཚུགས་ཡིག་དང་། མགྱོགས་པར་བྲིས་པས་རྒྱུགས་ཡིག་གམ་འཁྱུགས་ཡིག་བྱུང་བའི་རིམ་པའང་ཤེས་པར་བྱའོ། །

སྐབས་འདིར་སྡེ་སྲིད་སངས་རྒྱས་རྒྱ་མཚོས་མཛད་པའི་བཻ་དཀར་གཡའ་སེལ་ལས། དེ་ལྟར་ཐོན་མིའི་ཡིག་རྒྱུན་རིམ་གྱིས་བརྒྱུད་དེ་ཁྱུང་བོ་གཡུ་ཁྲི་དང་། སུམ་པ་གནོད་སྦྱིན་སོགས་ཀྱིས་དར་རྒྱས་སུ་མཛད་པ་ལ་རྫབ་ཆེན་དང་རྫབ་ཆུང་། འབྲུ་ཆེན་འབྲུ་ཆུང་། འབྲུ་ཆེན་ལ་ལི་ལུགས། ལྡན་ལུགས། ཤར་མ་དང་དཀྱུས་ཡིག་སོགས་ཡོད་པའི་ནང་ནས་གསུང་རབ་ཆེན་པོ་དག་རྫབ་ཆེན་རྫབ་ཆུང་། རྒྱ་གར་མཁས་པའི་གཞུང་འགྲེལ་རྣམས་ལ་འབྲུ་ཆེན། བོད་ཀྱི་གཞུང་ལུགས་རྣམས་ལ་འབྲུ་ཆུང་དུ་བྲི་བའི་ཚུལ་དར་བ་ནི་རིམ་པའི་ཆེ་བ་བདག་རྐྱེན་གྱི་དབང་གིས་ཐོབ། ཅེས་གསུངས་པ་རྣམས་ཀྱང་ལག་ལེན་གྱི་སྟེང་ནས་མཁས་པར་བྱ་དགོས་ལ། ཨ་མདོའི་ཡུལ་གྲུ་རྣམས་སུ་བྱིས་པ་ཚོར་བསླབས་པས་ཤེས་དཀའ་སླ་བྱུང་བའི་དབང་གིས་དབུ་ཅན་ལ་ཡིག་དཀར་དང་། དབུ་མེད་ལ་ཡིག་ནག་ཅེས་འབོད་པ་ནི་བླུན་པོ་མི་མཁས་པ་རྣམས་ཀྱི་ངག་ལས་ཐོན་པའི་ཐ་སྙད་ངན་པ་ཞིག་གོ །

བོད་དབུས་གཙང་དུ་ལོ་ལྔ་བརྒྱའི་སྔོན་རྗེ་ཙོང་ཁ་བའི་སྐུ་རིང་ནས་གསུང་རབ་བསྟན་བཅོས་ཀྱི་ཤིང་དཔར་མང་བོ་སྤེལ་བའི་སྲོལ་དར་བ་ནས་བཟུང་དབུ་ཅན་གྱི་ཡི་གེ་ལ་ཕལ་ཆེར་འབྲི་ཚུགས་སྣ་གཅིག་པ་ལས་སྣ་མི་མཐུན་པ་མང་བོ་གཏན་མ་བྱུང་ལ། དབུ་མེད་ཀྱི་འབྲི་ཚུགས་ལ་དེ་ལྟ་བུའི་དཔར་འདེབས་རྒྱུགས་ཆེ་བ་མ་བྱུང་བའི་རྐྱེན་དང་། ཡུལ་གྲུ་ཕན་ཚུན་ལ་འགྲིམ་འགྲུལ་ཉམས་དམའ་བའི་དབང་གིས་དབུས་བྲིས། ཁམས་བྲིས། ཨམ་བྲིས་ཞེས་འབྲི་ཚུགས་མི་འདྲ་བ་ཁག་གསུམ་བྱུང་བ་དང་། དབུས་བྲིས་ལ་ཡང་སྔོན་ཆད་བདག་གིས་མཐོང་མྱོང་བའི་སྐྱོགས་ལོ་ཙཱ་བ་ཡབ་སྲས་ཀྱི་སྐུ་རིང་དང་། རྒྱལ་དབང་ལྔ་བ་དང་སྡེ་སྲིད་སངས་རྒྱས་རྒྱ་མཚོའི་དུས་དང་། ད་ལྟའི་དུས་ཀྱི་འབྲི་ཚུགས་རྣམས་ལ་ཁྱད་པར་ཆེས་ཆེ་བ་བྱུང་སྣང་ཞིང་། ལྷག་པར་ད་ལྟའི་འཁྱུགས་བྲིས་ཨ་མདོའི་སྐད་ཀྱིས་བོད་བྲིས་ལྕགས་ཐག་མ་ཞེས་འབོད་པ་འདི་ནི་ཡི་གེའི་ལག་རྩལ་ཡང་རྩེར་སོན་པའི་རྟགས་མཚན་དུ་ཆེའོ། །

ཁ། མཐའ་དཔྱད་པ།

ཁ་ཅིག་གིས། ཐོན་མིས་ཡི་གེ་བཟོ་བའི་མ་ཕྱི་ལན་ཝར་དུ་བཤད་པ་མི་འཐད་དེ། ཁ་ཆེའི་ཡི་གེ་ལ་དཔེར་བླངས་པ་ཡིན་ནོ་ཟེར། དེ་ལ་འགལ་བ་མེད་དེ། ཁ་ཆེ་ནི་རང་རེའི་བོད་མངའ་རིས་ཀྱི་ནུབ་མཐའ་དང་འབྲེལ་བར་ཆགས་པའི་ཆུ་བོ་སིནྡྷུ་འབབ་པའི་ཡུལ་ཀསྨི་ར་ཡིན་ལ། གནའ་དུས་ཀསྨི་ར་ནི་རྒྱ་གར་ནུབ་མའི་ཁུངས་སུ་གཏོགས་ཤིང་། དེའི་སྔོན་གྱི་ཡི་གེ་ཡང་ལན་ཝར་གྱི་དབྱངས་གསལ་དང་ཧ་ལམ་འདྲ་བས་ན་ཐོན་མིས་ཡི་གེ་བཟོ་སྐབས་ཁ་ཆེའི་ཡི་གེ་ལས་ཀྱང་ལེགས་ཆ་ཅི་རིགས་བླངས་པར་སྲིད་དོ། །

ད་ལྟའི་ལོ་རྒྱུས་སྨྲ་བ་ཁ་ཅིག་གིས། ཐོན་མིའི་སློབ་དཔོན་ལི་བྱིན་ཞེས་པའི་ལི་ནི་ལི་ཡུལ་ལ་ངོས་བཟུང་ཞིང་། བོད་ཡིག་གི་ཕྱི་མོ་ཡང་ལི་ཡུལ་གྱི་གྲོང་ཁྱེར་ཧོ་ཐེན་གྱི་སྔོན་གྱི་ཡི་གེ་ཡིན་པར་བཤད་པ་སོགས་ནི་བོད་ཀྱི་མཁས་པ་ལ་ཡོངས་སུ་མ་གྲགས་པའི་གཏམ་ཞིག་སྟེ། ཐོན་མི་རང་གི་མགུར་དུ།ལམ་བགྲོད་པར་དཀའ་བའི་རྒྱ་གར་དུ། །ཞེས་གང་ལ་ཕེབས་པའི་ཡུལ་གསལ་བར་བསྟན་པའི་ཚིག་གི་དངོས་ཤུགས་གང་དུ་ཡང་ལི་ཡུལ་ལ་ཕེབས་པར་མ་གསུངས་ཤིང་། ལི་ཡུལ་ནི་འབྲུག་རྒྱལ་དབང་ཆོས་རྗེས་མཛད་པའི་བ་སོ་བ་རྟ་ཚག་རྗེ་དྲུང་བློ་བཟང་བསྟན་པའི་མགོན་པོའི་རྣམ་ཐར་དུ་གསལ་བ་ལྟར། བོད་མངའ་རིས་ཀྱི་བྱང་ཕྱོགས་དང་འདབས་འབྲེལ་བའི་ཡུལ་ལྕང་ར་སྨུག་པོ་ཞེས་བྱ་བ། ད་ལྟ་ཤིན་ཅང་དུ་འབོད་པའི་ཡུལ་ཁམས་འདི་ཡིན་ལ། འདི་གནའ་སྔ་མོ་ནས་རྒྱ་གར་གྱི་ཁོངས་སུ་གཏོགས་པའི་གཏམ་ཟུར་ཙམ་ཡང་མི་སྣང་ངོ་། །

ཨ་ལ་ཤའི་ཡིག་བཤད་མཁས་པའི་ཁ་རྒྱན་དུ། ཐོན་མི་ནཱ་ལེནྡྲར་ཕེབས་པར་བཤད་དེ། དེ་ལྟར་བཤད་པའི་སྔོན་གྱི་ཁུངས་བཙུན་གྱི་ཡི་གེ་ཞིག་ད་སྔ་མ་མཐོང་ཡང་གལ་ཏེ་ཕེབས་པ་བདེན་ན། དེའི་ཚེ་ནཱ་ལེནྡྲ་ནི་རྒྱ་གར་ཡུལ་དབུས་ཀྱི་ནང་བ་སངས་རྒྱས་པའི་དགོན་པ་ཆེ་ཤོས་ཡིན་ཞིང་། ཐོན་མི་དང་ཐང་ཟན་བླ་མ་བྱོན་པའི་དུས་དེར་སློབ་དཔོན་དབྱིག་གཉེན་གྱི་དངོས་སློབ་ཡོན་ཏན་འོད་ཀྱི་ཞབས་ཟིན་ཆོག་པའི་མཁས་པ་དུལ་བའི་ལྷའམ་དུལ་བའི་སྡེ་མཁན་པོ་མཛད་ནས་བསྟན་པ་སྐྱོང་བའི་སྐབས་ཡིན་ནོ། །ཚལ་བའི་དེབ་དམར་འགོས་ལོའི་དེབ་སྔོན་སོགས་བོད་ཀྱི་ལོ་རྒྱུས་རྣམས་སུ་ཐང་ཟན་བླ་མ་དབྱིག་གཉེན་གྱི་དངོས་སློབ་ཏུ་བཤད་པ་ནི་མི་བདེན་པ་འདྲ་སྟེ། དབྱིག་གཉེན་གྱི་སློབ་མ་རྣམ་གྲོལ་སྡེ། དེའི་སློབ་མ་མཆོག་གི་སྡེ། དེའི་སློབ་མ་དུལ་བའི་སྡེ་ཡིན་པས་རྒྱ་ནག་གི་ཡི་གེ་ན་དུལ་བའི་སྡེ་སློབ་དཔོན་དུ་བཀུར་བར་བཤད་པ་གཙིགས་སམ་སྙམ་མོ། །






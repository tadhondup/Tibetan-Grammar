
1.	༄༅།  །སློབ་དཔོན་ཨ་ནུས་མཛད་པའི་བོད་ཀྱི་སྐད་ཀྱི་གསུང་རབ་ལ་འཇུག་ཚུལ་སུམ་ཅུ་པའི་རྣམ་འགྲེལ་བཞུགས་སོ།   །ཞུ་ལུ་ལོ་ཙཱ་བ་ཆོས་སྐྱོང་བཟང་པོས་བརྩམས།
2.	༄༅།།ན་མོ་མཉྫུ་བཛཱ་ཡ།  ཚངས་དབང་དབྱངས་ལས་ཆོས་སྙན་གསུང་དབྱངས་ཀྱིས། མཐའ་ཡས་འགྲོ་ལ་མཐའ་ཡས་ཆོས་སྟོན་པ།  མ་ལུས་རྒྱལ་བ་སྐྱེད་མཛད་རྒྱལ་བའི་སྲས།  གང་དང་དབྱེར་མེད་བླ་མ་མཆོག་བཏུད་ནས།  གངས་ཅན་སྐད་ཀྱི་བརྡ་སྤྲོད་གཙུག་ལག་གཞུང།  གངས་ཅན་མཁས་པ་ཐོན་མི་སམྦྷོ་ཊ།  གངས་ཅན་དམ་ཆོས་སྒྲོན་མེ་དེས་མཛད་པའི།།  བསྟན་བཅོས་ཟུང་འདི་རབ་ཏུ་དབྱེ་བར་བགྱི།།  དེ་ལ་སྟོབས་བཅུ་མངའ་བ་བདག་ཉིད་ཀྱིས། ལྷ་མོ་དྲི་མ་མེད་པའི་གཞུང་འོད་ཀྱིས་ཞུས་པའི་མདོ་ལས།   གདོང་དམར་ཅན་གྱི་ཡུལ་དུ་དམ་པའི་ཆོས་འབྱུང་བར་ལུང་བསྟན་པའི་ཁ་བ་ཅན་གྱི་ལྗོངས་འདིར།  འཕགས་པ་འཇིག་རྟེན་དབང་ཕྱུག་གི་སྤྲུལ་པའི་སྐུ། མིའི་དབང་པོ་སྲོང་བཙན་སྒམ་པོ་དེ་ཉིད་ཀྱི་སྐུ་རིང་ལ།  རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་ཐོན་མི་སམྦྷོ་ཊ་ཞེས་གྲགས་པ་དེ་ཉིད་ཀྱིས་སྔར་བོད་ན་ཡིི་གེ་མེད་པ་ལ།  ལཉྪ་ནའི་ཡི་གེ་ལ་དཔེ་བྱས་མཛད་ནས་བོད་ཀྱི་ཡི་གེ་དང་སྐད་ཀྱི་གསུང་རབ་ལ་འཇུག་པའི་ཚུལ་སྔོན་མེད་པ་ཕུལ་དུ་བྱུང་བ་མཛད་དོ། །  འདི་ལ་བརྟེན་
3.	ནས་བྱང་ཕྱོགས་ཀྱི་ལྗོངས་བོད་དང་བོད་ཆེན་པོ།  རྒྱ་ནག་དང་རྒྱ་ནག་ཆེན་པོའི་མཐར་ཐུག་པའི་རྒྱ་མཚོའི་གོས་ཅན་གྱི་གཞི་འདི་མཐའ་དག་བསྟན་པ་རིན་པོ་ཆེའི་སྒྲོན་མེས་དིང་སང་གི་བར་དུ་སྣང་བར་མཛད་པ་ཉིད་ཀྱི་ཕྱིར་ན་མཁན་པོ་ཆེན་པོ་འདི་ཉིད་ཀྱིས་མཛད་པའི་གཞུང་བཟང་པོ་འདི་དག་ཉེ་བར་མཁོ་བ་ཙམ་དུ་མ་ཟད། བྱས་པ་ཤེས་ཤིང་དྲིན་དུ་གཟོ་བའི་སླད་དུའང།  མཁས་པ་རྣམས་ཀྱིས་འབྲི་ཞིང་ཀློག་པ་དང་འཆད་པ་ཉན་པ་དང་རབ་ཏུ་གསལ་བར་བྱེད་རིགས་པ་ཉིད་དོ། སྔོན་མཁན་པོ་འདིས་བོད་ཀྱི་སྐད་ལ་མཁོ་བའི་བསྟན་བཅོས་བརྒྱད་མཛད་པར་གྲགས་པ་ལས།  བསྟན་པ་འཕེལ་འགྲིབ་ཀྱི་དབང་གིས་དིང་སང་སུམ་ཅུ་བ་དང་རྟགས་ཀྱི་འཇུག་པ་གཉིས་ལས་མི་སྣང་ལ། ཐོན་མིས་མཛད་པར་གྲགས་པའི་མུན་པའི་སྒྲོན་མེ་ནི་ཐོན་མིས་མཛད་སྲིད་ནའང་།  རྒྱ་གར་གྱི་ཀློག་ཚུལ་ཡིན་གྱི།  བོད་ཀྱི་སྐད་ལ་འཇུག་པ་མ་ཡིན་ནོ།  །  དེས་ན་ཐོག་མར་སུམ་ཅུ་བ་འཆད་པར་བྱེད་པ་ལ་གསུམ་སྟེ། བསྟན་བཅོས་ལ་འཇུག་པའི་སྒོ་བཤད་པ།  འཇུག་བྱ་བསྟན་བཅོས་ཀྱི་རང་བཞིན་བཤད་པ།  བསྔགས་པ་བརྗོད་དེ་མཇུག་བསྡུ་བའོ། 
4.	 སྐབས་དང་པོ།  མཆོད་བརྗོད་དང་རྩོམ་པར་དམ་བཅའ་བ་བཤད་པ།  དང་པོ་ལ་གཉིས་ཏེ།  དོན་ཆེན་བསྒྲུབ་ཕྱིར་མཆོད་བརྗོད་བཤད། །  རང་བཞིན་བརྗོད་དེ་དམ་བཅའ་བཤད་པའོ། །  དང་པོ་ནི།  སྤྱིར་དཀོན་ཅོག་གསུམ་པོ་གང་ལ་རིམ་པ་བཞིན་དུ་དོན་གཉིས་མཐར་ཕྱིན་པ་དང་ལམ་དང་འགོག་བདེན་གྱིས་བསྡུས་པའི་ལུང་རྟོགས་དང་རིག་གྲོལ་གྱི་ཡོན་ཏན་མཆོག་མངའ་བའི་དཀོན་ཅོག་གསུམ་པོ་དེ་རྣམས་ལ་ཕྱག་འཚལ་ལོ།  །  བྱེ་བྲག་ཏུ།  གང་གིས་སྒྲ་དབྱངས་ཏེ་ཨཱ་ལི་སྔོན་གྱི་དུས་སུ་གསུངས་པ་ཡི།  རྗེ་བཙུན་འཇམ་པའི་དབྱངས་ལ་ཕྱག་འཚལ་ལོ།།  གང་གིས་མིང་གཞི་སྟེ་ཀཱ་ལི་སྔོན་དུ་གསུངས་པ་སྒྲའི་ལྷ་རྟག་ཏུ་ཞི་བ་ལ་ཕྱག་འཚལ་ལོ། །   སྔོན་འཕགས་པའི་ཡུལ་དུ་སྒྲ་དང་སྙན་ངག་དང་སྡེབ་སྦྱོར་ལ་སོགས་པ་ལེགས་པར་མཛད་པའི་མཁས་པ་དཔའ་བོ་དང་ཙནྡྲ་གོ་མི་ལ་སོགས་པ་རྣམས་དང།  བདག་ཉིད་ཀྱི་བླ་མ་པཎྜི་ཏ་ལྷ་རིག་པའི་སེང་གེ་དང་ཡིག་མཁན་ལི་བྱིན་དག་ལ་ཡང་ཕྱག་འཚལ་ནས་ཞེས་པ་སྟེ།  བརྟག་གཉིས་པ་ལས།  རྟག་ཏུ་དགེ་ལ་ཞི་བ་ཉིད། །  ཅེས་འབྱུང་བ་ལྟར་
5.	སངས་རྒྱས་ལ་རྟག་ཞི་བར་བཤད་དུ་ཡོད་པར་གསུངས་སོ། །  འདིར་ནས་ཀྱི་སྒྲ་ནི་བྱེད་པ་པོ་གཅིག་གི་བྱ་བ་གཉིས་བྱེད་པའི་བྱ་བ་སྔ་མའི་མཐར་སྦྱོར་བ་ཉིད་ཡིན་ཏེ།  ཕྱག་འཚལ་ནས་བཤད་པར་བྱ་ཞེས་འབྲེལ་ལོ། །  གཉིས་པ་ལ་གྲུབ་མཐའ་ལ་ཞུགས་པ་ཕྱི་ནང་གཉིས་ལས།  ནང་པ་སངས་རྒྱས་པའི་ཉན་ཐོས་དང་རང་རྒྱལ་དང་སངས་རྒྱས་ཀྱི་བསླབ་པ་ཀུན་གྱི་གཞི་འཛིན་པར་བྱེད་ཅིང་།  ཕྱི་རོལ་པའི་ངེས་བརྗོད་དང་མཆོད་སྦྱིན་དང་སྲིད་སྲུང་དང་སྙན་ངག་སྟེ།  རིག་བྱེད་བཞི་བོ་སྨྲ་བ་རྣམས་ཀྱི་འང་རྒྱུ་ཡིན་ལ་འཇིག་རྟེན་ཕལ་བ་རྣམས་དང་ཐུན་མོང་བ་ཀ་བ་ལ་སོགས་པ་མིང་དང་འདུས་བྱས་མི་རྟག་ཅེས་པ་ལ་སོགས་པ་ཚིག་ཏུ་བརྗོད་པ་ཀུན་གྱི་གཞིར་གྱུར་པ་ནི་ཡི་གེའི་སྦྱོར་བ་ཡིན་པས་དགོས་པ་ཁྱད་པར་ཅན་དེ་ལྟ་བུ་དང་ལྡན་པའི་ཡི་གེའི་སྦྱོར་བ་བཤད་པར་བྱ་ཞེས་པ་སྟེ།  ཚིགས་སུ་བཅད་པ་གསུམ་པོ་འདི་ནི་རྩོམ་པ་པོ་རང་ཉིད་སྐྱེས་བུ་དམ་པར་རྟོགས་པ་དང།  རྩོམ་པ་མཐར་ཕྱིན་པར་འགྱུར་བ་དང།  ཉན་པ་པོ་བསྟན་བཅོས་ལ་དགོས་སོགས་ཆོས་བཞི་མཐོང་ནས་བདེ་བླག་ཏུ་འཇུག་པར་འགྱུར་བའི་ཕྱིར་མཛད་དོ། །  ཞེས་ཤེས་པར་བྱའོ།།
6.	སྐབས་གཉིས་པ།    འཇུག་བྱ་བསྟན་བཅོས་ཀྱི་རང་བཞིན་བཤད་པ།  གཉིས་པ་འཇུག་བྱ་བསྟན་བཅོས་ཀྱི་རང་བཞིན་བཤད་པ་གཉིས་ཏེ།  ཡི་གེའི་རྣམ་གཞག་རྒྱས་པར་བཤད།  མིང་དང་ཚིག་གི་འཇུག་པ་བསྟན།  དང་པོ་ལ་གསུམ།  བོད་ཡིག་སུམ་ཅུ་སོ་བཞི་བཤད།  རྗེས་འཇུག་སྔོན་འཇུག་མི་འཇུག་བསྙད། དེ་ཉིད་ཤིན་ཏུ་རྒྱས་པར་བཤད་པའོ།  ཡི་གེའི་རྣམ་གཞག་རྒྱས་པར་བཤད་པ་དང་དབྱངས་གསལ་གྱི་ཡི་གེ་སྤྱིར་བཤད་པ། དེའི་དང་པོ་ལ། མདོར་བསྟན་རྒྱས་བཤད་གཉིས་ཀྱི་དང་པོ་ནི། རྒྱ་གར་གྱི་ཡི་གེ་ལ་ཨཱ་ལི་ཨ་ཕྲེང་སྟེ་ཨ་ཡིག་ལ་སོགས་པའི་ཕྲེང་བ་དབྱངས་དང།  ཀཱ་ལི་ཀ་ཕྲེང་སྟེ་ཀ་ཡིག་ལ་སོགས་པའི་ཕྲེང་བ་གསལ་བྱེད་ཀྱི་ཡི་གེ་གཉིས་ཡོད་པ་བཞིིན་དུ་བོད་ཀྱི་ཡི་གེ་ལའང་ཨཱ་ལི་སྟེ་དབྱངས་དང་གསལ་བྱེད་གཉིས་ཡོད་པའོ། །དེ་དག་གི་ངོ་བོ་བྱེ་བྲག་ཏུ་བཤད་པ།  གཉིས་པ་ནི།  དབྱངས་དང་གསལ་བྱེད་ཀྱི་ངོ་བོ་དང་གྲངས་
7.	དུ་ཞེ་ན།  བོད་ཀྱི་ཡི་གེ་ཨྰ་ལི་དབྱངས་ཡིག་གསལ་བར་མཚོན་པར་བྱེད་པ་ནི་ཨི་ཡིག་དང་སོགས་ཀྱི་སྒྲས་བསྟན་པ་ཨི་ཨུ་ཨེ་ཨོ་རྣམས་ཏེ་བཞིར་ངེས་ཞེས་པའོ། ། གང་ཡང་མཁས་པའི་རྒྱན་དུ། བོད་ཀྱི་དབང་དུ་མཛད་དེ། དབྱངས་རྣམས་ནི་ལྔའོ།  ། གསལ་བྱེད་རྣམས་ནི་ཉི་ཤུ་རྩ་དགུའོ། ། ཞེས་གསུངས་པ་ནི་གཞུང་འདི་དང་དངོས་སུ་འགལ་བ་ཁོ་ནར་ཟད་དོ།  །  བོད་ཀྱི་སྐད་ལ་ཀཱ་ལི་སྟེ།   གསལ་བྱེད་ནི་གྲངས་སུམ་ཅུ་ཐམ་པ་ཉིད་དུ་ངེས་ཏེ།   ཀ་ཁ་ག་ང།  ཅ་ཆ་ཇ་ཉ། ཏ་ཐ་ད་ན།  པ་ཕ་བ་མ།  ཙ་ཚ་ཛ་ཝ།  ཞ་ཟ་འ་ཡ།  ར་ལ་ཤ་ས །  ཧ་ཨའོ།  །དེ་ལ་རྒྱ་གར་གྱི་སྐད་ལ་དབྱངས་བཅུ་བཞི་དང་གསལ་བྱེད་སུམ་ཅུ་རྩ་གསུམ་དུ་ངེས་ལ།  འདིར་དབྱངས་ཡིག་དབྲི་བ་ཁོ་ན་དང། གསལ་བྱེད་ལ་དབྲི་བསྣན་གཉིས་ཀ་ཡོད་དེ།  དབྱངས་དང་པོ་ནི།  འདིར་གསལ་བྱེད་ཐ་མར་མཛད་ལ།  ཨ་ཨཱ་ཨཱི་ཨཱུ་རྀ་རཱྀ་ལྀ་ལཱྀ་ཨཻ་ཨཽ་རྣམས་བོད་ཀྱི་སྐད་ལ་རིང་ཐུང་དང་ལྕི་ཡང་གི་རྣམ་གཞག་མ་མཛད་པས་བོར་ཏེ།  དབྱངས་ལྷག་མ་ཨི་ཨུ་ཨེ་ཨོ་བཞིར་ངེས་པར་བཛད་དོ། ། གསལ་བྱེད་སུམ་ཅུ་རྩ་གསུམ་ལས།  སྡེ་བ་བཞི་བ།  གྷ་ཛྷ་ཌྷ་ངྷ་བྷ་རྣམས་དང།  ལོག་པ་ཊ་ཋ་ཌ་ཎ་ཥ་རྣམས་ཏེ་བཅུ་འཕྲི་བའི་ལྷག་མ་ཉི་ཤུ་རྩ་གསུམ་གྱི་སྟེང་དུ།  བོད་སྐད་ལ་ཉེ་བར་མཁོ་བས།  སྟོད་དུ་ཅ་ཆ་ཇ་གསུམ་དང།  སྨད་དུ་ཞ་ཟ་འ་གསུམ་སྟེ་དྲུག་དང།  དབྱངས་དང་པོ་ཨ་ཡིག་འདིར་
8.	གསལ་བྱེད་དུ་མཛད་པ་དང་བཅས་པ་སུམ་བཅུར་ངེས་པར་མཛད་པ་ཡིན་ནོ།  །དེའང་ཅ་སོགས་དྲུག་ནི་རྒྱ་གར་ལ་མེད་ཅིང།  བོད་ལ་མཁོ་བ་དཔེར་ན།  གཅིག་དང་བཅུ་དང་བཅོམ་ལྡན་སོགས་ལ།  ཨེ་ཀ་ད་ཤ་བྷག་བཱན་སོགས་ཡོད་པ་དང།  ཆང་དང་ཆོབས་ཆགས་པ་སོགས་པ་ལ།  མ་དྱམ་དང།  ཀ་ལ་དང།  རཱ་ག་སོགས་ཡོད་ཅིང་འཇིག་རྟེན།  འཇུག་པ་འཇམ་པ་སོགས་ཇ་ཡིག་དགོས་པ་རྣམས་ལ། ལོ་ཀ་ཨ་བཏཱར། མཉྫཱ་སོགས་སུ་ཡོད་ལ།  ཞིང་དང་ཞི་བ་ཞོ་སོགས་ལ།   ཀྴཊ། ཤི་བ། ད་ངྷི་སོགས་དང།  ཟས་དང་ཟག་པ་སོགས་ལ།  བྷཀྟཾ།  ཨཱཤྲབ།  ཀྵ་ཡ་སོགས་དང།    འམ་དང་འོན་ཏེ་འོ་མ་སོགས་ལ། ཝཱ་དང་ན་ནུ་དང་དུཀྦྷ་སོགས་ཏེ།  ཅ་སོགས་ཏེ་དྲུག་པོས་བོད་སྐད་ལ་བརྗོད་པ་ཇི་སྙེད་ཡོད་དེ་དག་གི་སྐད་དོད་ལ་ཡི་གེ་དེ་དག་མི་སྲིད་ཅིང་།  གཞན་དུའང་མེད་པས་བོད་སྐད་ལ་དབྱངས་བཞི་དང་གསལ་བྱེད་སུམ་ཅུར་ངེས་པ་མཛད་པའོ།།
སྔོན་རྗེས་མིང་གསུམ་གྱི་ཡི་གེ་སྤྱིར་བཤད་པ། གཉིས་པ་ནི་གསལ་བྱེད་ཀྱི་ཡི་གེ་སུམ་ཅུ་བོ་དེ་ལས་ག་ལ་སོགས་པ་རྗེས་འཇུག་ཡི་གེ་ནི་བཅུ་ཡིན་ཏེ།  བཅུ་པོ་དེ་རྣམས་ལས་ག་ལ་སོགས་པ་ལྔ་ནི།   རྗེས་སུ་འཇུག་པར་མ་ཟད་སྔོན་དུའང་འཇུག་གོ།  དེ་དག་གི་ལྷག་མ་སྔོན་དང་རྗེས་གང་དུའང་མི་འཇུག་
9.	པ་ནི་ཉི་ཤུའོ། །  གསུམ་པ་དེ་ཉིད་ཤིན་ཏུ་རྒྱས་པར་བཤད་པ་ལ་གསུམ།  སྡེ་ཚན་ཕྱེ་ནས་རྗེས་འཇུག་འབྱུང།  དེ་ཉིད་ནང་ནས་སྔོན་འཇུག་བསྟན།  མི་འཇུག་ཡི་གེ་ཉི་ཤུ་བཤད་པའོ། །རྗེས་འཇུག་གི་ཡི་གེ་རྒྱས་པར་བསྟན་པ།དང་པོ།  ཀཱ་ལི་གསལ་བྱེད་སུམ་ཅུ་བོ་ཕྱེད་དང་བརྒྱད་ཀྱི་སྡེ་ཚན་དུ་གནས་པ་ནི།  བཞི་ཚན་བཞི་ཚན་དག་ཏུ་ཕྱེ་བ་ཉིད་དུ་གནས་པ་ལ།  སྡེ་བ་དང་པོ།  ཀ་ཁ་ག་ང་དང།  གསུམ་པ་ཏ་ཐ་ད་ན་དང་།  བཞི་བ་པ་ཕ་བ་མ་སྟེ།  སྡེ་པ་གསུམ་པོ་དེ་རྣམས་ལ་གནས་པའི་ཡི་གེ་མས་གཉིས་ཏེ་ཕྱི་མ་གང་ཡིན་པ་ག་ང་ད་ན་བ་མ་རྣམས་དང།   སྡེ་བ་དྲུག་པ་ཞ་ཟ་འ་ཡའི་གསུམ་པ་འ་ཡིག་དང་།  སྡེ་བ་བདུན་པ་ར་ལ་ཤ་ས་རྣམས་ལ་ནི་ཤ་ཡིག་མ་གཏོགས་པ་ར་ལ་ས་གསུམ་སྟེ། ག་ང་ད་ན་བ་མ་འ་ར་ལ་ས་རྣམས་རྗེས་འཇུག་ཡི་གེ་བཅུ་རུ་བཤད། ཅེས་བྱའོ།།སྔོན་འཇུག་གི་ཡི་གེ་སོ་སོར་ཕྱེ་སྟེ་བཤད་པ།  
གཉིས་པ་ནི།  རྗེས་འཇུག་ཡི་གེ་བཅུ་པོ་ཉིད་ལའང་།  དང་པོ་ག་དང།  གསུམ་པ་ད་དང།  ལྔ་པ་བ་དང།   དྲུག་པ་མ་དང།   བདུན་པ་འ་སྟེ།  ག་ད་བ་མ་འ་ལྔ་རྣམས་ནི་རྗེས་སུ་འཇུག་པར་མ་ཟད་སྔོན་དུའང་འཇུག་ཅེས་པའོ། 
10.	།མིང་གཞི་རྐྱང་པའི་ཡི་གེ་རྒྱས་པར་བཤད་པ། གསུམ་པ་ནི།  འཇུག་པའི་ཡི་གེ་བཅུ་བོ་དག་གི་ལྷག་མ།  ཀ་ཁ་ཅ་ཆ་ཇ་ཉ་ཏ་ཐ་པ་ཕ་ཙ་ཚ་ཛ་ཝ་ཞ་ཟ་ཡ་ཤ་ཧ་ཨ་སྟེ་ཉི་ཤུ་སྔོན་རྗེས་གང་དུའང་མི་འཇུག་པས་མིང་གཞི་ཁོ་ན་སྟེ།  འདི་དག་ཉིད་ལས་ཚེག་པར་གཅིག་ཏུ་གསུམ་སྦྲེལ་གཅཉ།  ཧཕཙ། ཝཞཤ་སོགས་ལྟ་བུའམ།  དེ་ལྟ་བུ་དག་ལ་དབྱངས་ཀྱི་ཡི་གེ་ཨི་ཨུ་ཨེ་ཨོ་བཞི་པོ་གང་རུང་ལྡན་པ།  ཁཆིཉ། ཉཏོཏ།  བཙུཝ།  ཝཞེཤ་སོགས་ལྟ་བུ་ནི་འབྱུང་སྲིད་ན་ཡང།  ཐོན་མི་བདག་གིས་བརྡ་སྦྱར་བའི་བོད་ཀྱི་གསུང་རབ་ཀྱི་ཐ་སྙད་གང་དུའང་འཇུག་པ་མིན་པས་བདག་གི་བརྡ་སྦྱར་བའང་ཡོད་པ་མིན་ཞེས་པའོ།  །འདིར་མཁས་པའི་དབང་པོ་དབུས་པ་བློ་གསལ་གྱིས་བཤད་པ་ལས།  ཁ་ཆུ་ཆེ། ཕ་ཆུ་ཆེ།  ཁ་ཚྭ་ཆེ་ཞེས་སོགས་མཁན་པོ་འདིའི་གཞུང་དང་མི་མཐུན་པར་སྣང་བས་དཔྱད་པར་བྱ་ཞེས་གསུངས་ཀྱང།  འདིར་འགྲེལ་བའི་དོན་ཚེག་པར་གཅིག་པ་ལ་དགོངས་པ་དང།  མིང་གང་ཡང་རུང་བ་ལ་རྗེས་འཇུག་ཡི་གེ་བཅུ་པོ་གང་རུང་ཞུགས་པར་བཞེད་པ་འོག་ནས་འབྱུང་བ་ཉིད་ཀྱིས་བརྟག་མི་དགོས་པར་གྲུབ་པ་ཉིད་དོ། །མིང་དང་ཚིག་གི་འཇུག་པ་དང་ཨཱ་ལི་དོན་གཙོར་བཤད་པ། གཉིས་པ་མིང་དང་ཚིག་གི་འཇུག་པ་བཤད་པ་ལ་གཉིས། 
11.	རྗེས་སུ་ཨཱ་ལི་དོན་གཙོར་བཤད །   དགར་བསྣན་འབྱེད་སྡུད་བཤད་པའོ། །  དང་པོ་ལ་ལྔ།  རྣམ་དབྱེ་དང་པོ་དང་འབྲེལ་བ་སླར་བསྡུ་བཤད་པ།  རྣམ་དབྱེ་གཉིས་པ་དང་འབྲེལ་བ་ལའི་སྒྲ་བཤད་པ།  རྣམ་དབྱེ་གསུམ་པ་དང་རྒྱན་སྡུད་སོགས་བཤད་པ།  རྣམ་དབྱེ་ལྔ་པ་དང་དགར་སྡུད་སོགས་བཤད་པའོ།  །རྣམ་དབྱེ་དང་པོ་དང་འབྲེལ་བའི་སླར་བསྡུ་བཤད་པ། དང་པོ་ནི་རྗེས་སུ་འཇུག་པའི་ཡི་གེ་བཅུ་པོ་ནི།  མིང་གང་ཡང་རུང་བ་དག་གི་ནི་མཐར་སྦྱར་བ།  དེ་ལ་ཨཱ་ལི་བཞི་བ་ཨོ་ཡིག་སྦྱར་བ་ནི།  དོན་རེ་ཞིག་རྫོགས་པར་སྟོན་པ་སྟེ།  དེའི་ཐ་སྙད་ནི་སླར་བསྡུ་བ་ཞེས་བྱ་བར་ནི་ཤེས་པར་བྱའོ། །  དཔེར་ན་འདི་ནི་རྟག་གོ  །འདི་ནི་མི་རྟག་གོ  །འདི་ནི་འབྱུང་ངོ་། །འདི་ཡོད་དོ།  །འདི་ཡིན་ནོ།  །ཕྱག་རྒྱས་བཏབ་བོ་ཞེས་པར་ཡོད་པ་ནི།  ཕོ་ཡིས་ཕོ་ཡི་མིང་མཐའ་དྲངས་པའི་ལུགས་སོ།  །དེ་དང་ཚད་མཉམ་མོ།།  མངོན་དགའ་འོ།  །འབྱུང་བར་འགྱུར་རོ། །  འོད་གསལ་ལོ།  །མངོན་པར་རྫོགས་པར་སངས་རྒྱས་སོ།   །ཞེས་པ་ལྟ་བུ་རྣམས་ནི་སླར་བསྡུ་རྫོགས་ཚིག་ཅན་དངོས་ཡིན་ལ།  བྱའོ་སྙམ་ན་ཡོད་དོ་ཞེས།  ཞེས་སོགས་སླར་བསྡུ་མ་ཡིན་པ་ཡང་ཡོད་དེ།  དེ་དག་ནི་གཙོ་བོར་རྣམ་དབྱེ་དང་པོ་དངོས་པོ་ཙམ་བརྗོད་
12.	པ་དང་འབྲེལ་བ་ཤས་ཆེའོ།  འདིར་ད་དྲག་གི་དབང་གིས་ཐོབ་པ།  དེར་ཕྱིན་ཏོ།  །གྱུར་ཏོ།  །བཀའ་སྩལ་ཏོ།  །ཞེས་པ་ལྟ་བུ་རྣམས་ཀྱང་འདས་ཚིག་ཡིན་པས་ད་དྲག་ཐོབ་ལ།  ད་ཡིག་རྗེས་འཇུག་གི་ཕོ་ཡིན་པས་མིང་གཞིའི་ཏ་ཡིག་ལ་ཨོ་སྦྱར་བ་ཉིད་སླར་བསྡུ་སྟེ།  ད་དྲག་དངོས་སུ་མ་སྦྱར་ནའང་། ཏེ་ཐོབ་པ་ཡིན་པས་ཕོ་ཡིག་སྦྱར་བ་ཉིད་དུ་བྱའོ། །རྣམ་དབྱེ་གཉིས་པ་སོགས་དང་འབྲེལ་བ་ལའི་སྒྲ་བཤད་པ། གཉིས་པ་ནི།  རྗེས་འཇུག་ཡི་གེ་བཅུ་བོ་རྣམས་ལས།  གང་ཡང་རུང་བའི་མིང་གི་མཐའ་ན་རྗེས་འཇུག་བཅུ་པ་ས་ཡིག་གནས་པ་དེ་ལ་ཨཱ་ལི་གཉིས་པ་ཨུ་ཡིག་སྦྱར་བས་སུ་ཞེས་འབྱུང་བ་ནི།  ཤར་ཕྱོགས་སུ་འགྲོ།   སངས་རྒྱས་ལ་སྐྱབས་སུ་མཆི།  ཞེས་པ་ལྟ་བུའི་སུ་ཡིག་རྣམས་ནི་རྣམ་དབྱེ་གཉིས་པ་ལས་སུ་བྱ་བ་ཡིན་ཅིང།   དེ་བཞིན་དུ་གང་ཡང་རུང་བའི་མིང་གི་མཐའ་ན་རྗེས་འཇུག་བརྒྱད་པ་ར་ཡིག་གནས་པ་དེ་ལ།  ཨཱ་ལི་གཉིས་པ་ཨུ་ཡང་སྦྱར་བས།  རུ་ཞེས་འབྱུང་བའང་རྣམ་དབྱེ་གཉིས་པ་དང།  རྣམ་དབྱེ་བཞི་བ་དག་སྟེ།  འདི་རུ་མགོན་པོ་རྟག་བཞུགས་ནས།  ཞེས་པ་གཉིས་པ་ལས་དང།  རྣམ་དབྱེ་བཞི་པ་དཔེར་ན།  དེང་འདིར་བདེ་ལེགས་ཤོག་ཅེས་པ་ལྟ་བུའི་འདིར་ཅེས་པའང་འདི་རུ་ཞེས་པ་བསྡུས་པ་སྟེ།  འདི་ནས་བཤད་པའི་རུ་ཡིག་ཕལ་ཆེར་དིང་སང་།  འདིར་ནི་རྒྱལ་
13.	བ་དགྲ་རྒྱལ་ཞེས་པ་དང།  དེར་ནི་ཁྱེད་རྣམས་ཕྱིན་པར་འགྱུར།  ཞེས་པ་ལྟ་བུར་ར་ཡིག་ཉིད་སྦྱོར་བས་རྣམ་དབྱེ་གཉིས་པ་སྟོན་པ་མང་བར་སྣང་ངོ་།  ། ཡང་གང་ཡང་རུང་བའི་མིང་མཐའ་ན་རྗེས་འཇུག་གསུམ་པ་ད་ཡིག་གནས་པ་དེ་ལ།  ཨཱ་ལི་གཉིས་པ་ཨུ་ཡིག་སྦྱར་བས་དུ་ཞེས་པ་འབྱུང་བའང།   རྣམ་དབྱེ་གཉིས་པ་ལས་ཀྱི་དོན་ལ་དབྱུང་དུ་གསོལ།  བཤད་དུ་གསོལ།  མདུན་དུ་བཀུག།  བསམ་དུ་མེད།  ཅེས་པ་ལྟ་བུ་རྣམས་དང།   རྣམ་དབྱེ་བཞི་པ་ལ།  དེའི་ཆེད་དུ་དང།  དེའི་ཕྱིར་དུ་ཞེས་པ་ལྟ་བུ།  བདུན་པ་གནས་གཞི་ལ།  སྟེང་དུ་བཞག།   ནང་དུ་བཅུག་ལྟ་བུ་དང།  ཚེ་སྐབས་ལ།  དུས་རྒྱུན་དུ་ལྟ་བུ་དང།  ད་དྲག་མཐའ་ལས་ཀྱང།  དྲག་ཏུ་བརྒྱལ།  རྒྱུབ་ཏུ་བསྐྱུར།  དབང་བསྐུར་ཏུ་གསོལ།  བཀའ་བསྩལ་ཏུ་གསོལ།  ཕ་རོལ་ཏུ་ཞེས་སོགས་ལ།  ཏ་ལ་ཨུ་སྦྱར་བ་ཕོའི་མིང་མཐའ་དྲངས་པ་སྟེ།  འདི་ལའང་དེ་ཉིད་རང་གི་སྒྲ་མཐུན་པའི་ཞེས་པ་དང་ཅི་རིགས་པར་སྣང་ངོ།  །རྗེས་འཇུག་བཞི་བ་ན་ཡིག་དང་དགུ་བ་ལ་ཡིག་ནི་ཨཱ་ལི་སྦྱོར་བ་ལ་མི་ལྟོས་པར་ན་དང་ལ་ཡིག་རྐྱང་པ་དངོས་ཀྱང་བདུན་པ་གནས་གཞི་དང།  གཉིས་པ་ལས་དང།  བཞི་པ་དགོས་ཆེད་དང།  དེ་ཉིད་ཚེ་སྐབས་ལ་འཇུག་པ་ཡོད་དེ།  དཔེར་བརྗོད།  འདི་སྐད་བདག་གིས་ཐོས་པ་དུས་གཅིག་ན།  ཞེས་པ་དང།  མཉན་ཡོད་ན།  ཀུན་དགའ་ར་
14.	བ་ན།  འདི་ཡོད་ན་འདི་འབྱུང་ཞེས་སོགས་རྣམ་དབྱེ་བདུན་པ་ཉིད་དང།  དེ་ཁོ་ན་ཉིད་ཅེས་པ་དེ་ཉིད་དང།  སྔ་དྲོའི་དུས་སུ་ན།  ནམ་ལངས་པ་ན།  ཉི་མ་ཤར་བ་ན་ཞེས་སོགས་ཚེ་སྐབས་ལ་འཇུག་ཅིང།  སྡོམ་དུ་ན་ཞེས་པ་ལ་སོགས་འགའ་ཞིག་རྒྱ་གར་གྱི་སྐད་དོད་མེད་པ་ལ་ལོ་ཙཱ་བས་བླ་ཐབས་སུ་བསྣན་པའང་སྣང་སྟེ།  ད་མདོར་བསྡུ་ན།  ཞེས་དང།  ཡིན་གྲང་ན།  ལྷའང་ཕྱག་འཚལ་ན།  དོན་དམ་པར་དབྱེར་མེད་ན།  བྱང་ཆུབ་ཐོབ་པར་བྱ་ན།  དེ་ལྟ་ན་ཞེས་སོགས་ལྟ་བུའོ། ། ལ་ཡིག་རྣམ་དབྱེ་གཉིས་པ་ལ་འཇུག་པ།  སངས་རྒྱས་ལ་སྐྱབས་སུ་མཆི་སོགས་དང་།  ཤིང་ལ་རླུང་གིས་བསྐྱོད་པ་ཞེས་པ་ལྟ་བུ་དང།  རྣམ་དབྱེ་བཞི་བ་ཆེད་དུ་བྱ་བ་ལ་འཇུག་པ།  བྲམ་ཟེ་ལ་གཟན་བྱིན།  ཞིང་ལ་ཆུ་དྲོངས།  བདག་ལ་ཐུགས་བརྩེ་བར་མཛོད།  ཟས་ལ་སྲེད་ཅེས་པ་ལྟ་བུ་དང།  རྣམ་དབྱེ་བདུན་པ་ལ་འཇུག་པ།  ཤིང་ལ་བྱ་གནས།  རྒྱ་མཚོ་ལ་ནོར་བུ།  མཁས་པ་ལ་ཡོན་ཏན།   མཁའ་ལ་ཉི་ཟླ།  ས་ལ་ལོ་ཏོག།  ཕྱུག་པོ་ལ་ནོར་ཡོད་ཅེས་སོགས་ཤིན་ཏུ་མང་ངོ།  ། ཁ་ཅིག་ཏུ་ཚིག་གི་འཇོག་མཚམས་ལ་བླ་ཐབས་སུ་བྱས་པའང་མང་སྟེ།  མཐོ་རིས་ཀྱི་བོད་པ་དང་ལྡན་པ་ལ་གནོད་པ་མི་མངའ་ཞིང་།  ཞེས་པ་ལྟ་བུའོ།  །དེ་ལྟར་སུ་དང།  རུ་དང།  དུ་དང།  ན་དང།  ལ་འདི་ནས་ཤུགས་ཀྱིས་བསྟན་པའིི་ཏུ་ཡིག་རྣམས་ནི།  རྣམ་དབྱེ་གཉིས་པ་ལས་སུ་བྱ་
15.	བ་དང།  བཞི་པ་ཆེད་དུ་བྱ་བ་དང།   བདུན་པ་བརྟེན་གནས་དང།  དངོས་པོའི་དེ་ཁོ་ན་ཉིད་དང་།  ཚེ་སྐབས་ཏེ་དུས་རྣམས་སྟོན་པ་ལ་ལའི་སྒྲ་དང་དོན་མཐུན་པ་ཡིན་ཏེ།  ཤར་ཕྱོགས་སུ་འགྲོ།   ཤར་ཕྱོགས་ལ་འགྲོ།  དེ་རུ་འགྲོ་དང་དེ་ལ་འགྲོ།  རྒྱ་གར་དུ་དང་རྒྱ་གར་ལ།  འདི་ན་ཡོད་དང་འདི་ལ་ཡོད་ཅེས་སོགས་ཏེ།  སྨྲ་སྒོར་དུ་ལ་སོགས་པ་ལ་དང་མཐུན།  ཞེས་པ་ལྟ་བུ།  ཕུང་པོ་རྣམས་ནི་དུ་ཞེས་པ་ལྟ་བུའི་དུ་ནི་ལ་དང་དོན་མཐུན་པ་མ་ཡིན་ཏེ།   ག་ཏི་ཞེས་པ་བསྒྱུར་བ་གྲངས་ཅི་ཙམ་ཡོད་འདྲི་བའི་ཚིག་ཡིན་པས་སོ། །   རྣམ་དབྱེ་དྲུག་པ་ཉིད་ཀྱི་མིང་མཐའ་མཐུན་སྦྱོར་བཤད་པ།  གསུམ་པ་ལ་མདོར་བསྟན།  རྒྱས་བཤད།   དོན་བསྡུ་གསུམ་གྱི་དང་པོ་ནི།   རྣམ་དབྱེ་དྲུག་པ་འབྲེལ་བའི་སྒྲ་དང་མིང་གི་སྒྲ་མཐའ་རྗེས་འཇུག་ཡི་གེ་བཅུ་བོ་སོ་སོ་ལ།  ཨི་སྦྱར་བའི་རྣམ་དབྱེ་དང་མཐུན་ལུགས་ནི།  འདི་དང་འདིའོ་ཞེས་ཤེས་པར་བྱའོ།  །    གཉིས་པ་ནི།  དེ་དག་ཀྱང་དཔེར་ན་རྗེས་འཇུག་བཅུ་ལས་དང་པོ་ག་དང་ང་གཉིས་ཡོད་པའི་མཐའ་ཅན་ལ་ནི། རྗེས་འཇུག་གི་ཡི་གེ་དང་པོ་ག་ལ་ཨི་སྦྱར་བའི་གི་ཞེས་པ་ཉིད་མཐུན་ཏེ།  བདག་གི་རྣམ་དཔྱོད་པད་ཚལ་རྒྱས་པའི་གཉེན།  ། གང་གི་མཁྱེན་བརྩེ་ཉི་མའི་འོད་ཟེར་གྱིས།  །ཞེས་པ་ལྟ་བུ་དང།  རྗེས་འཇུག་གསུམ་པ་
16.	ད་དང།  ལྔ་པ་བ་དང།  བཅུ་པ་ས་རྣམས་སྦྱར་བའི་མཐའ་ལ་ནི་ཀྱ་དང་ཨི་སྦྱར་བ་ཀྱི་ཞེས་པའི་སྒྲ་མཐུན་ཏེ།  ཁྱོད་ཀྱི་རྒྱབ་ཀྱི་གཡས་ཀྱི་ཆར།  ཞེས་པ་ལྟ་བུ་དང།  རྗེས་འཇུག་བདུན་པ་འ་ཡིག་གི་མཐའ་ཅན་ཉིད་ལ་ནི་བདུན་པ་འ་ཡིག་ཉིད་ལ་ཨི་སྦྱར་བའི་འི་ཉིད་མཐུན་ཏེ།  བྱང་ཆུབ་སེམས་དཔའི་སྦྱོར་བ་ཞེས་པ་ལྟ་བུ་འ་ ཡིག་དངོས་ཀྱི་མཐའ་ཅན་དང།  དེའི་སྒྲ་འཇུག་པའི་ཚུལ་ནི།  ཞེས་པའི་དེ་དང་།  སྒྲ་དང་འཇུག་པ་རྣམས་ཀྱི་མཐའ་ལ་འ་ཡིག་དངོས་སུ་མེད་ཀྱང་།  རྗེས་འཇུག་བཅུ་བོ་མ་ཞུགས་པའི་མིང་གི་སྦྱོར་བ་མེད་པར་གསུངས་པར་རིགས་པས་འ་མཐའ་ཅན་དུ་དོན་གྱིས་ཐོབ་པ་རྣམས་ཀྱི་མཐར་ཡང་འི་ཉིད་མཐུན་པའོ།  ། སྔར་བཤད་པའི་ལྷག་མ་རྣམས་ཏེ།  ན་མ་ར་ལ་ཞེས་པ་རྣམས་ཀྱི་མཐའ་ཅན་ལ་ནི།  གྱ་ལ་ཨི་སྦྱར་བ་གྱི་ཞེས་པ་ཉིད་མཐུན་ཏེ།  དོན་གྱི་ཚུལ། གཏམ་གྱི་གཞི།  ཤར་གྱི་ཕྱོགས།  དཔལ་གྱི་བདག་པོ།  ཞེས་པ་ལྟ་བུ་རྣམས་དང།  འདི་ནས་དངོས་སུ་མ་བསྟན་ཡང་།   ཚིགས་བཅད་རྐང་བ་ཁ་སྐོང་ལ་ཡི་གེ་རྐྱང་བ་དང་མཐའ་རྟེན་དངོས་སུ་མེད་པའི་མཐར་ཡ་ལ་ཨི་སྦྱར་བ་ཉིད་སྣང་སྟེ།  རྣམ་གྲོལ་འབྲས་བུ་འཚལ་བ་ཡི། །ཞེས་དང།  འདས་པའི་སངས་རྒྱས་རྣམས་དང་ཕྱོགས་བཅུ་ཡི།  །ཞེས་སོགས་མང་ངོ།  །གསུམ་པ་ནི།  དེ་ལྟར་ན་གི་ཀྱི་གྱི་དང་འི་དང་ཡི་ཞེས་པ་འདི་
17.	དང་རྣམ་དབྱེ་དྲུག་པ་དང་འབྲེལ་བའི་སྒྲ་གསལ་བར་བྱེད་པ་ལ།  རྗེས་འཇུག་གི་ཡི་གེ་རྣམས་སོ་སོའི་མཐར་རང་རང་གི་སྒྲ་དང་མཐུན་པའི་ཡི་གེ་སོགས་རྣམས་ལ་ཨི་སྦྱར་བ་དྲུག་པ་འབྲེལ་བའི་ས་བཤད་པའོ།།རྣམ་དབྱེ་གསུམ་པ་དང་རྒྱན་སྡུད་སོགས་བཤད་པ། བཞི་བ་ལ་རྣམ་དབྱེ་གསུམ་པ་དངོས་བཤད་པ།  དེའི་ཞར་བྱུང་རྒྱན་སྡུད་བཤད་པ།  ལྷག་བཅས་བཤད་པ།  འབྱེད་སྡུད་བཤད་པ་དང་བཞིའི་དང་པོ་ནི།  རྣམ་དབྱེ་གསུམ་པ་དངོས་བཤད་པ།སྔར་བཤད་མ་ཐག་པའི་གི་ཀྱི་གྱི་འི་ཡི་ཞེས་པའི་སྒྲ་ལྔ་བོ་དེ་དག་ཉིད་ལ་ནི་རྗེས་འཇུག་བཅུ་བ་ས་ཡིག་སྦྱར་བ་ནི།  རྣམ་དབྱེ་གསུམ་པ་བྱེད་པ་པོ་རུ་ཤེས་པར་བྱའོ།  ། དཔེར་ན།  འདི་སྐད་བདག་གིས་ཐོས་པ་ཞེས་དང།   གང་གིས་མཚོན་ཏེ་མཚན་ཉིད་དུ་ཞེས་དང།  ཁྱོད་ཀྱིས་སྲོག་ཆགས་གསད་མི་བྱ་ཞེས་དང།  འཁོར་བ་ལ་ནི་རྒྱབ་ཀྱིས་ཕྱོགས་ཞེས་དང།  སངས་རྒྱས་ཀྱིས་གསུངས་ཞེས་པ་ལྟ་བུ་དང།  འིའི་མཐར་ས་སྦྱར་བ་བྱང་ཆུབ་སེམས་དཔའ་འིས།  དེ་འིས་འདི་འིས་ཞེས་པ་ལྟ་བུ་འདིའི་དངོས་བསྟན་ལྟར་ན་ཐོབ་པ་འདྲ་བར་སྣང་ཡང་སྐད་གསར་བཅད་ལ། བྱང་ཆུབ་སེམས་དཔས།  དེས་འདིས་ཞེས་པ་འདི་དག་གིས་བྱེད་པ་པོ་སོགས་གསལ་
18.	བར་སྣང་ངོ་།  །ཡི་ལ་ས་སྦྱར་བ་ནི།  མཛའ་བོ་གཉིས་སྐྱེས་འདི་ཡིས་ནི།   ཞེས་སོགས་ལྟ་བུ་དང།   གྱི་ལ་ས་སྦྱར་བ།  ཀུན་གྱི་གོ་བར་བྱ་ཕྱིར་བཤད།  ཅེས་དང།  གཏམ་གྱིས་བསྙད་ཅེས་དང།  གསོར་གྱིས་ཕུག་ཅེས་དང།  ཟིལ་གྱིས་མནན་ཞེས་དང།  རབ་འབྱོར་ཀྱིས་གསོལ་བ་ཞེས་སོགས་ན་ར་ལའི་མཐར་ཀྱི་སྦྱར་བ་ནི་ད་དྲག་གི་ཡིན་པའི་དབང་དུ་བྱས་པ་སྟེ།  འདིའང་མང་བར་གསུང་རབ་རྣམས་ན་ཡོད་པས་ཞིབ་ཏུ་དཔྱད་པར་བྱའོ།  །སག་སྟོན་གྱིས།  ད་བ་ས་གསུམ་གྱི་མཐར་དམིགས་བསལ་ལ་གྱིས་འཐོབ་པའི་དཔེར་བརྗོད་དུ། ཁྲུས་གྱིས།  བག་ཡོད་གྱིས།  གསོལ་གདབ་གྱིས།  ཞེས་པ་ལྟ་བུ་བཤད་པ་ནི།  རྣམ་དབྱེའི་བྱེད་པ་དང།   ཚེག་མ་ཕྱེ་བའི་གསུང་སྟེ།   འདིའི་གྱིས་ཞེས་པ་ནི་ཀུ་རུ་ཞེས་པ་བསྒྱུར་བའི་ཚིག་ཡིན་གྱི།  རྣམ་དབྱེ་གསུམ་པའི་ཆ་ཤས་མིན་པའི་ཕྱིར་རོ།  །རྒྱན་སྡུད་ཀྱི་སྒྲ་བཤད་པ། གཉིས་པ་ནི།  སྔར་འབྲེལ་བའི་སར་བཤད་པའི་ཀྱི་དང་འི་དང་ཡི་རྣམས་ཀྱི་ཨཱ་ལི་སྟེ་དབྱངས་དང་ཨི་ཡིག་ཕྱིས་ནས།  ཀྱ་འ་ཡ་ཞེས་པར་སོང་བ་ལ།  རྗེས་འཇུག་གཉིས་པ་ང་ཡིག་སྦྱར་བས།  ཀྱང་འང་ཡང་ཞེས་པ་འབྱུང་བ་ནི།  སྨྲ་བ་བཅད་ཀྱང་སྲིད་པ་འཆད་
19.	ཅེས་པ་ལྟ་བུ་ཚིག་རྒྱན་གཉིས་དང།  དེ་ལས་ལྔ་ནི་སྔོན་དུའང་འཇུག།  །ཅེས་པ་ལྟ་བུ་སྡུད་པ་དང།  རྒྱལ་བ་དེ་དག་ལ་ཡང་མཆོད་པར་བགྱི་ཞེས་པ་ལྟ་བུ་རྣམས་ཏེ།  ཡང་དང་འང་ཉིད་ཚིགས་བཅད་ཀྱི་ཡིག་གྲངས་ཚང་ན་འང་དང།    མ་ཚང་ན་ཡང་དུ་འགྱུར་ཏེ།  རྒྱན་དང་སྡུད་པ་ཅི་རིགས་པར་སྣང་ངོ།  །ལྷག་བཅས་ཀྱི་ཕྲད་བཤད་པ།གསུམ་པ་ནི།  སྔར་བཤད་པའི་ལ་དང་དོན་མཐུན་པའི་སུ་ཡིག་ལ་དབྱངས་ཨུ་ཕྱིས་ནས།  དེ་ལ་སྡེ་བ་གསུམ་པ་ཏ་སྡེའི་དང་པོ་ཏ་སྦྱོར་བས་སྟ་ཞེས་པར་སོང་བ་དེ་ལ་དབྱངས་ཨཱ་ལི་གསུམ་པ་ཨེ་སྦྱར་བས་སྟེ་འབྱུང་བ་དེ་ནི་བརྗོད་བྱའི་དོན་དེ་མ་རྫོགས་པར་སྟོན་པ་ལྷག་མ་དང་བཅས་པའི་སྒྲའོ། །  འདིའི་དཔེར་བརྗོད་ཀྱི་བསྡུ་བའི་ཚིགས་བཅད་ནི།  ག་ང་བ་མ་འ་རྣམས་དང།   །རྐྱང་པ་མཐའ་རྟེན་མེད་པ་སྟེ།།  ད་མཐའ་དེ་དང་ད་དྲག་དང། །  ས་ན་ར་ལའི་མཐར་ཏེའོ།།  ཞེས་པ་བཟུང་ནས།  ལྷག་བཅས་ཀྱི་སྒྲ་རྗེས་འཇུག་གི་དབང་གིས་ཏེ་དང་དེ་དང་སྟེ་གསུམ་དུ་ངེས་པའང་རིམ་པ་བཞིན།  རྗེས་འཇུག་ག་ང་བ་མ་དང།   འ་ཡིག་དངོས་སུ་ཡོད་པ་དང།  མིང་མཐའི་ཡི་གེ་རྐྱང་བ་དང།  མཐའ་རྟེན་འ་ཡིག་དངོས་སུ་མ་བྲིས་པས་མེད་པ་ལྟར་སྣང་བ་རྣམས་ཏེ་དག་གི་མཐར་ས་སྟེ་ཐོབ།   དཔེར་ན།  རྟག་སྟེ།  འཇིགས་པ་མེད་པའི་
20.	ཕྱིར་ཞེས་པ་དང།  འཇིག་ཅིང་འབྱུང་སྟེ་བྱས་པའི་ཕྱིར་ཞེས་པ་དང།  རྒྱས་བཏབ་སྟེ་ཞེས་དང།   འདི་ནི་མཐོང་བའི་ལམ་སྟེ་ཞེས་དང།   དེ་ནི་བྱང་ཆབ་སེམས་དཔའ་སྟེ་ཞེས་དང།   དཔག་བསམ་ཤིང་ཅན་རྒྱས་པ་དེ་ཞེས་དང།   ད་ཡིག་གི་མཐར་དེ་ཐོབ་པ།  འདི་ལྟར་བཤད་དེ་ཞེས་དང།  ད་དྲག་དང་ས་ན་འ་ལའི་མཐར་དེ་རྐྱང་ཐོབ་པ།   དེར་ཕྱིན་ཏེ་ཞེས་དང་།  སངས་རྒྱས་ཏེ།   ཤེས་ཏེ།  ཡིན་ཏེ །   འོན་ཏེ་ཞེས་དང།    འབྱུང་བར་འགྱུར་ཏེ།  བདལ་ཏེ་ཞེས་སོགས་མང་ངོ།   །འདི་རྣམས་ལའང་ལྷག་བཅས་ཏེ།  ཚིག་ཕྱི་མ་སྒྲུབ་བྱེད་འདྲེན་པ་ལྟ་བུ་དང།  ཚིག་གི་འཇོག་མཚམས་དང་ཚིགས་བཅད་ཀྱི་ཁ་སྐོང་ལྟ་བུ་དག་ཀྱང་སྣང་སྟེ།   དཔག་བསམ་ཤིང་ཅན་རྒྱས་པ་སྟེ།  །ཞེས་པ་ལྟ་བུ་རྣམས་སོ།འབྱེད་སྡུད་ཀྱི་སྒྲ་བཤད་པ།བཞི་བ་ནི། རྗེས་འཇུག་གི་ཡི་གེ་བཅུ་བོ་ལ་རྗེས་འཇུག་ཉིད་ཀྱི་ཡི་གེ་དྲུག་པ་མ་ཡིག་སྦྱར་ན།   འབྱེད་པ་དང་སྡུད་པ་ལ་སོོགས་པ་ཅི་རིགས་པར་འཇུག་པ་ཡིན་ཏེ།  འབྱེད་པ་ནི།  དེ་ལ་འབྱུང་བོ་ནི།  ཤ་ཟའམ།  སྨྱོ་བྱེད་དམ།  གྲོབ་གནོན་ནམ།  སྲིན་པོའམ་
21.	ཞེས་པ་ལྟ་བུ་དང།  སྡུད་པ་ནི།  ལྷའམ་མིའམ།  ལྷ་མ་ཡིན་ནམ།  དུད་འགྲོ་འམ་སེམས་ཅན་དུ་གཏོགས་པ་དེ་དག་ཐམས་ཅད་ཀྱིས་ཞེས་པ་ལྟ་བུ་དང།   ཡང་འདི་རྟག་གམ་མི་རྟག་ཅེས་པ་ལྟ་བུ།  དྲི་བ་དང།  ཐེ་ཚོམ་ལའང་འཇུག་ཅིང།   རིགས་ཀྱི་བུའམ་རིགས་ཀྱི་བུ་མོ་ཞེས་པ་ལྟ་བུ་གང་ཡང་རུང་བ་བསྡུ་བ་རྣམ་པར་བརྟག་པའམ་གདམ་ང་ཅན་ལའང་འཇུག་གོ། །རྣམ་དབྱེ་ལྔ་བ་དང་དགར་སྡུད་སོགས་བཤད་པ།ལྔ་པ་ལ།  རྣམ་དབྱེ་ལྔ་པ་དངོས་དང།  ཞར་བྱུང་དགར་སྡུད་བཤད་པ་དང།   བོད་པའི་རྣམ་དབྱེ་བཤད་པ་གསུམ་གྱི་དང་པོ་ནི།  རྣམ་དབྱེ་ལྔ་བ་དངོས་དང་ཞུར་བྱུང་དགར་སྡུད་བཤད་པ།རྗེས་སུ་འཇུག་པའི་ཡི་གེ་བཅུ་བོ་རྣམས་ཀྱི་བཞི་བ་ན་ཡིག་དང་དགུ་བ་ལ་ཡིག་དག་ལ་བཅུ་བ་ས་ཡིག་སྦྱར་བའི་ནས་དང་ལས་ཞེས་བྱ་བ་དག་ནི་རྣམ་དབྱེ་ལྔ་བ་འབྱུང་ཁུངས་ཀྱི་ས་སྟོན་པ་ཡིན་ཏེ།  ཤར་ནས་ཉི་མ་འཆར།   ནང་ནས་ནོན།   རྒྱུ་ལས་འབྲས་བུ་ཞེས་སོགས་མང་པོ་སྣང་ངོ་།།གཉིས་པ་ནི།  རིགས་དང་རྫས་དང་ཡོན་ཏན་སོགས་ཀྱི་སྤྱི་ལས་ལོགས་སུ་དགར་བ།  ལྷ་ཡི་ནང་ནས་ཚངས་པ་དང།   མི་ཡི་ནང་ནས་བྲམ་ཟེ་ཉིད།  ཅེས་པ་ལྟ་བུ་དང།  སྐྱེས་བོ་རྣམས་
22.	ལས་རྒྱལ་རིགས་དཔའ།  བུད་མེད་རྣམས་ལས་སྔོ་བསངས་མཛེས། ཞེས་པ་ལྟ་བུ་དང།   སྡུད་པའང་དེ་བཞིན་དུ་འཇུག་པ་ཡིན་ཏེ། གཟུགས་ནས་རྣམ་མཁྱེན་གྱི་བར།  ཞེས་སོགས་ཤིན་ཏུ་མང་ཞིང།  ལྷག་བཅས་ལའང་མཐོང་སྟེ།  ཕྱག་འཚལ་ནས་བཤད་པར་བྱ།  ཞེས་པ་ལྟ་བུ་དང།  སྔ་ཕྱི་མཚམས་སྦྱོར་བ་ལའང་སྟེ།  དེེ་ནས་ཞེས་པ་རྣམས་སོ། །བོད་པའི་རྣམ་དབྱེ་བཤད་པ། གསུམ་པ་ནི།  གང་ཡང་རུང་བའི་མིང་བརྗོད་པའི་དང་པོ་རུ།  ཀྱེ་ཞེས་བྱ་བའི་སྒྲ་སྦྱར་བ་ནི་མིང་ནས་བོད་པའི་རྣམ་དབྱེ་ཡིན་པར་ཤེས་པར་བྱ་སྟེ།  ཀྱེ་རྒྱལ་བའི་སྲས་དང།  ཞེས་པ་ལྟ་བུ་སྟེ་གོ་བར་སླའོ། །དགར་བརྣན་འབྱེད་སྡུད་སོགས་བཤད་པ། གཉིས་པ་དགར་བརྣན་འབྱེད་སྡུད་ལ་སོགས་པ་བཤད་པ་ལ།  ནི་སྒྲའི་དགར་བརྣན་སྒོས་སུ་བཤད།    དང་སྒྲ་འབྱེད་སྡུད་སྒོས་སུ་བཤད།  དེ་དང་གང་གི་འཇུག་ཚུལ་བཤད།   བདག་པོའི་ས་དང་དགག་སྒྲ་བཤད།  ཚིགས་བཅད་འགྲོལ་བའི་མན་ངག་བཤད།   རྗེས་འཇུག་མེད་མི་རུང་དུ་བཤད་པ་དང་དྲུག་གི་དང་པོ་ནི།  ནི་སྒྲ་བཤད་པ། གང་མིང་ཞེས་སོགས་རྩ་བ་གསུམ་པའི་ཚིགས་སུ་བཅད་པ་སྟེ། 
23.	གང་ཡང་རུང་བའི་མིང་གི་མཐའ་དང་མཐུན་པ་ཡི།  རྗེས་འཇུག་བཞི་བ་ན་ཡིག་ལ་ནི་དབྱངས་ཨི་སྦྱར་བ་ནི་ཞེས་པའི་སྒྲ་འདི་མང་བོའི་ནང་ནས་དམིགས་ཀྱིས་དགར་བ་དང་།.  དོན་དང་ཁྱད་ཆོས་བྱ་བྱེད་མང་བོ་དམིགས་ཀྱིས་ངེས་བཟུང་བྱས་ཏེ་བསྣན་ནས་བརྗོད་པའི་ཚིག་ཏུ་འགྱུར་ཏེ། དཔེར་ན།  ལྷའི་ཚོགས་འདི་དག་ལས་གདོང་བཞི་བ་འདི་ནི་ཚངས་པའོ། །ལག་པ་བཞི་བ་འདི་ནི་ཁྱབ་འཇུག་གོ།།  མིག་སྟོང་ཡོད་པ་འདི་ནི་བརྒྱ་བྱིན་ནོ།།  འགྲིན་པ་སྔོན་པོ་འདི་ནི་དབང་ཕྱུག་གོ།།  ཞེས་པ་ལྟ་བུའི་སྒྲ་ནི་དགར་བའི་ཚིག་ཡིན་ཏེ།  སཾསྐྲིཏ་ལ་ཧི་དང་ཧུ་ཞེས་པ་ཡོད་བསྒྱུར་བའོ། །  བརྣན་པ་ནི།  བཅོམ་ལྡན་འདས་ཆོས་ཐམས་ཅད་ནི་ཐུགས་སུ་ཆུད།  ཆོས་ཀྱི་འཁོར་ལོ་ནི་རབ་ཏུ་བསྐོར།  སློབ་མའི་ཚོགས་ཤིན་ཏུ་དུལ་བ་མཐའ་ཡས་པ་ནི་མངའ།  ཞེས་སོགས་ལྟ་བུའོ། །དང་སྒྲ་བཤད་པ། གཉིས་པ་ནི།  མིང་གང་ཡང་རུང་བའི་བར་མཚམས་རྣམས་སུ་རྗེས་འཇུག་གསུམ་པ་ད་ཡིག་ལ་ནི། རྗེས་འཇུག་གཉིས་པ་ང་ཡིག་སྦྱར་བས་དང་ཞེས་པའི་སྒྲར་གྱུར་པ་དེ་ནི་ཚིག་སྔ་ཕྱིའི་ནུས་པས་སྡུད་པ་ལའང་འཇུག་སྟེ།  གང་དང་གང་ཡིན་པ་དེ་དང་དེ་ཐམས་ཅད་ཅེས་པ་ལྟ་བུ་དང།  ལྷ་དང་མི་དང་ལྷ་མ་ཡིན་རྣམས་ཀྱི་མཐོ་རིས་སོ། །ཞེས་པ་ལྟ་བུ།
24.	 འབྱེད་པ་ལ་འཇུག་པའང།  ཕུང་པོ་ལ་ལྔ་སྟེ།  གཟུགས་དང་ཚོར་བ་དང།  ཞེས་སོགས་ཀྱི་དང་སྒྲའོ། ། རྒྱུ་མཚན་ལ་འཇུག་པ་དཔེར་ན།   ལེགས་པར་སློབས་དང་མཁས་པར་འགྱུར། ཞེས་པ་སྟེ།   བསླབས་པས་ཞེས་པའི་དོན་ཅན་ནོ། །  ཚེ་སྐབས་ལ་འཇུག་པ།  དུས་དང་བྱ་བ་མཉམ་དུ་བརྗོད་པ།  ཉི་མ་ཤར་བ་དང་འགྲོ།  ཞེས་པ་ལྟ་བུ།  གདམས་ངག་འདོམས་པའི་ཚིག་ལའང།  ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང།  ཉོན་དང།  གྱིས་དང།  ཞེས་སོགས་ལྟ་བུ་རྣམས་ཏེ།  དེ་ལྟར་དང་སྒྲའི་འཇུག་པ་ནི་རྣམ་པ་ལྔའོ། །དེ་སྒྲ་བཤད་པ།  གསུམ་པ་ནི།  གང་ཡང་རུང་བའི་མིང་གི་ཡ་མཐའ་སྟེ་ཐོག་མ་རུ་རྗེས་འཇུག་གསུམ་པ་ད་ཡིག་ལ་དབྱངས་ཨེ་སྦྱར་བ་དེ་ཞེས་པའི་སྒྲ་འདི་ནི་འཇུག་ཚུལ་མང་སྟེ།  ཐ་སྙད་ཀྱིད་དབང་དུ་བྱས་ན་འདས་པ་དང།  རྣམས་གྲངས་གཞན་གཞན་བརྗོད་པ་དང།  ལྷག་བཅས་གསུམ་ལ་འཇུག་པ་ཡིན་ཏེ།  ང་དེའི་ཚེ་དེའི་དུས་ན་ཞེས་པ་ལྟ་བུ་འདས་པ་དང།  མིག་ཀྱང་དེ་ཡིན་རིག་པའང་དེ་སྟེ།  དེ་ནི་བློ་དང་དེ་ཤེས་རབ་ཅེས་པ་ལྟ་བུ་རྣམས་གྲངས་གཞན་བརྗོད་པ་དང། 
25.	 ཞབས་ལ་བཏུད་དེ་སྤྱི་བོས་བླང་ཞེས་པ་ལྟ་བུ་ལྷག་བཅས་རྣམས་ལ་འཇུག་པས་སོ། །དངོས་པོའི་དབང་དུ་བྱས་ནས  བདག་གི་དངོས་པོ་དང།  གཞན་གྱི་དངོས་པོ་དང།  གསང་བའི་དངོས་པོ་དང།   དེ་ཁོ་ན་ཉིད་ཀྱི་དངོས་པོ་ཞེས་བྱ་བ་དང་བཞི་རུ་འཇུག་པར་བྱས་ཏེ།  དཔེར་ན། བདག་གི་དེ།  ཁྱེད་ཀྱི་དེ།  དེ་སྦ་བར་བྱ།  དེ་ཁོ་ཉིད་ཅེས་པ་དང།  འདིའང་བརྡ་སྔོན་དུ་སོང་བ་ལ་བརྗོད་པ་ཉུང་བས་ཆོག་པ་དང།  གཞན་གྱིི་གསལ་བར་ཤེས་ཀྱིས་དོགས་པའི་བརྗོད་པ་ལ་མཁོ་བ་ཉིད་དོ། །  དུས་ཀྱི་དབང་དུ་བྱས་ནས་སྔར་བཤད་པ་དཔེར་བརྗོད་པ་ལྟར་འདས་པ་དང།  དེར་མ་ཟད་དེའི་དུས་ན་འཁོར་ལོས་བསྒྱུར་བའི་རྒྱལ་པོ་དུང་ཞེས་བྱ་བ་འབྱུང་བར་འགྱུར་ཞེས་པའི་དེ་ཡིག་ལྟ་བུ་མ་འོངས་པ་ལའང་འཇུག་པས་འཇུག་པ་རྣམ་པ་གཉིས་ཡིན་ནོ། །དེ་ལྟར་ན་དེ་ཞེས་བྱ་བའི་འཇུག་པ་ནི།  འདིར་གསུམ་དང་བཞི་དང་གཉིས་ཀྱི་དབྱེ་བས་རྣམ་པ་དགུ་སྟེ།  འོན་ཀྱང་ཐ་སྙད་ཀྱི་སྐབས་སུའང་འདས་པ་འབྱུང་བ་མི་ཟློས་པའི་རྒྱུ་མཚན་ནམ།  ཡང་ན་ཐ་སྙད་ཀྱི་དབང་དུ་བྱས་པའི་གསུམ་གྱི་ཡ་གྱལ་གཞན་ཞིག་ཡིན་པ་བརྟག་པར་བྱའོ། 
26.	 །གང་སྒྲ་བཤད་པ། གང་ཡང་རུང་བའི་མིང་བརྗོད་པའི་དང་པོ་རུ།  རྗེས་འཇུག་དང་པོ་ག་ཡིག་ལ་ནི་རྗེས་འཇུག་གཉིས་པ་ང་ཡིག་སྦྱར་བ་གང་ཞེེས་པ་ནི་སྤྱི་ལ་ཁྱབ་པའི་སྒྲ་ཉིད་དུ་འགྱུར་ཏེ།  གང་གི་དང་པོར་བྱང་ཆུབ་ཐུགས་བསྐྱེད་ནས།  ཞེས་དང།  གང་དང་ཡང་དག་ལྡན་བྱས་ཞེས་དང།   གང་གི་བློ་གྲོས་སོགས་དང།  གང་བྱས་ན་མི་རྟག་སོགས་སྤྱི་ཁྱབ་ཀྱི་སྒྲ་ཡིན་པས་བྱེ་བྲག་ལའང་འཇུག་པ་ཉིད་དོ། །འདིར་སངས་རྒྱས་པ་རྣམས་ཀྱི་སྒྲ་འཇུག་པ་ལ་བརྡ་དང་བརྗོད་འདོད་ཀྱི་དབང་ཁོ་ན་ཡིན་གྱི་དོན་གྱི་སྒོ་ནས་ཤེས་པ་ཅི་ཡང་མེད་དེ།  བརྗོད་འདོད་ངེས་པའི་རྒྱུ་ཡིན་ཕྱིར་ཞེས་དང།  བརྗོད་པར་འདོད་པའི་གཞན་དབང་ཕྱིར། །སྒྲ་རྣམས་གང་ལའང་མེད་པ་མིན། ། ཞེས་རྟོག་གེའི་ཚུལ་ལས་འབྱུང་བས་སོ། །བདག་སྒྲ་བཤད་པ། བཞི་བ་ནི།  གང་ཡང་རུང་བའི་མིང་གི་མ་མཐའ་ན།  པུརུཥ་ནི་སྐྱེས་བུ་སྟེ།  དེའི་རུ་དང་ཥ་ཕྱིས་པའི་པུ་ཡིག་ཀྱང་སྐྱེས་པའི་ཕོ་མཚོན་པའི་སྒྲ་ཡིན་ལ།  ལིངྒ་ཞེས་རྟགས་སམ་མཚན་མ་སྟེ། པུ་ལིངྒ་ཡི་སྒྲ་པ་ཡིག་ལྟ་བུ་མེད་པ་དེ་ལ་པུ་ལིངྒའི་སྒྲ་སྦྱར་ན་དེ་བདག་པོའི་སར་ནི་ཤེས་པར་བྱ་ཞེས་པ་སྟེ། དཔེར་ན།  རྟ་པ།  གསེར་པ།  སངས་རྒྱས་པ།  མུ་སྟེགས་པ།  ཚོང་པ་ཞེས་པ་སོགས་
27.	ལྟ་བུ་དང།  འདི་ལ་ཁ་ཅིག་ཏུ་བ་ཕྱེད་ཀྱང་སྣང་སྟེ།  ཁ་ལོ་བ། ཕོ་ཉ་བ་སོགས་དང་།  ཁ་ཅིག་ཏུ་པོ་ཡིག་སྟེ།  བྱེད་པ་པོ།  ཚོར་པ་པོ།  སོགས་དང།  ཁ་ཅིག་ཏུ་ཅན་ཡིག་སྟེ།  རལ་གྲི་ཅན།  འཁོར་ལོ་ཅན་སོགས་དང།  འདིས་མཚོན་ནས།  བློ་ལྡན་ཤེས་ལྡན་སོགས་ཀྱང་བདག་པོའི་སར་ཤེས་པར་བྱའོ། །དགག་སྒྲ་བཤད་པ། གང་ཡང་རུང་བའི་མིང་གི་ཡ་མཐའ་སྟེ།  ཐོག་མ་ན་སྟྲཱི་བུད་མེད་དམ་མོ།  ལིངྒ་རྟགས་ཏེ།  སྟྲཱི་ལིངྒ་ཡི་སྒྲ་མོ་རྟགས་མེད་པ་དེ་ལ་སྟྲཱི་ལིངྒ་སྦྱར་ན་སྒྲ་དེ་དགག་པའི་གནས་སུ་ཤེས་པར་བྱའོ། །ཞེས་པ་སྟེ།  འདིར་མོ་རྟགས་ནི་དགག་སྒྲ་སྟེ།  བོད་སྐད་ལ་མ་མི་མེད་མིན་ཞེས་སོགས་ལྟ་བུ་སྟེ།  དགག་སྒྲ་ཐོག་མ་ན་ཡོད་པ།  མ་རིག་པ། མི་ཤེས་པ།  མ་སྐྱེས་པ། མི་འགགས་སོགས་དང།  མ་འཐའ་ན་ཡོད་པ།  གཟུགས་མེད།  སྒྲ་མེད་སོགས་ལྟ་བུ་དང།  ཡོད་མིན་མེད་མིན་ཞེས་སོགས་ལྟ་བུ་སྟེ།  འདི་དགག་པའི་གནས་སུ་ཤེས་པར་བྱའོ། ། ཚིགས་བཅད་འགྲོལ་བའི་མན་ངག་བཤད་པ།  ལྔ་པ་ནི།  གསུང་རབ་རྣམས་སུ་ཚིགས་སུ་བཅད་པ་བསྡེབས་པའི་དོན།   རྣམ་དབྱེ་དང་ཚིག་ཕྲད་སོགས་མཚམས་སྦྱོར་རྣམས་ཀྱི་སྒྲ་ཅུང་ཟད་བསྡུས་པ་ཡོད་པ་དེ་ཡང་མཚམས་སྦྱོར་བསྡུས་པ་དེ་
28.	བཞིན་དུ་སྦྱར་ནས་བཤད་པར་བྱའོ།།  ཞེས་པ་ལྟ་བུ་སྟེ། འདིར་མཚམས་སྦྱོར་དང་རྣམ་དབྱེ་དང་ཚིག་སྔ་ཕྱིའི་ནུས་པ་སྟེ། དེ་རྣམས་ལ་བརྟགས་ནས་ཚིགས་བཅད་རྣམས་ལྷུག་པར་ཕྲལ་ཏེ་བཤད་ཅེས་པའི་དོན། རྗེས་འཇུག་མེད་མི་རུང་བ་བཤད་པ། དྲུག་པ་ནི།  མིང་དང་ཚིག་གི་དོན་གསལ་བར་བྱེད་པ་ལ་རྗེས་འཇུག་གི་ཡི་གེ་བཅུ་བོ་མེད་དུ་མི་རུང་བ་ཡིན་ཏེ།  སྔོན་འཇུག་ལྔ་བོ་གང་རུང་ཡོད་དམ་མེད་ཀྱང་རུང་ལ།  མིང་གཞིའི་ཡི་གེ་གང་ཡིན་ཞིག་ལ་གཉིས་སྦྲེལ་ཡོད་དམ་གསུམ་སྦྲེལ་ཡོད་ཀྱང་རུང།  ཨཱ་ལི་བཞི་ལས་གང་ཡང་རུང་བ་དང་འབྲལ་ཡང་རུང།  རྗེས་འཇུག་ཡི་གེ་བཅུ་བོ་གང་རུང་ཞིག་མ་ཞུགས་ན།  མིང་གཞན་སྦྱོར་བ་སྟེ།   རྗེས་འཇུག་བཅུ་བོ་གང་རུང་ཞུགས་པ་ལས་གཞན་པའི་མིང་གི་སྦྱོར་བ་ཐོན་མི་བདག་གིས་བརྡ་སྦྱར་བའི་གསུང་རབ་ལ་ཡོད་མི་སྲིད་པའི་ཕྱིར། སྐབས་གསུམ་པ།  བསྔགས་པ་བརྗོད་དེ་མཇུག་བསྡུ་བ། གསུམ་པ་བསྔགས་པ་བརྗོད་དེ་མཇུག་བསྡུ་བ་ལ། རྗེས་
29.	འཇུག་ཤེས་པས་མཁས་པར་གྱུར།  མཁས་པས་ཉམས་སུ་བླང་ཚུལ་བཤད།  དེའི་ཐོག་མའི་བསླབ་རིམ་བསྟན། བསླབ་པར་བྱ་བའི་དུས་ཀྱི་བྱ་བ་བསྟན་པ་དང་བཞིའི་དང་པོ་ནི།  རྗེས་འཇུག་ཤེས་པས་མཁས་པར་འགྱུར་བ་བཤད་པ། རྗེས་འཇུག་བཅུ་ཡི་དོན་གྱི་འཇུག་ཚུལ་མཁས་པར་ཤེས་ན། གསུང་རབ་ཡི་གེར་འབྲི་བ་དང།  གླེགས་བམ་དུ་བྱས་པ་ཀློག་པ་དང་སློབ་པ་ལ་བཤད་པ་བྱེད་པ་རྣམས་ཀྱི་དུས་སུ་རྗེས་འཇུག་དང་འབྲེལ་བའི་མཚམས་སྦྱོར་གྱི་སྒྲ་ལ་རྨོངས་པའི་ཐོགས་པ་མེད་ཅིང་ཚིག་དོན་འབྲེལ་བ་སྨྲ་བ་འབེལ་བའི་གཏམ་ལ་མཁས་པའི་མཆོག་ཏུ་འགྱུར་ཞིང་གཞན་ཡང་རྗེས་འཇུག་ཤེས་པ་ཡི་ཕན་ཡོན་གྱི་གསུང་རབ་དེའི་དོན་གྱི་རྣམ་པར་འབྱེད་པའི་སྦྱོར་བ་སྟེ།  འགྲེལ་བ་སོགས་མ་མཐོང་བཞིན་དུའང་དོན་རྣམ་པར་འབྱེད་པའི་འགྲེལ་བ་དང་མཐུན་པའི་ངག་ཚིག་སྦྱོར་བ་ཤེས་པར་འགྱུར་རོ། །མཁས་པས་ཉམས་སུ་བླང་ཚུལ་བཤད་པ། གཉིས་པ་ནི།   དེ་ལྟ་བུའི་མཁས་པ་དེ་རྗེས་འཇུག་གི་སྦྱོར་བ་ལ་མཁས་པར་གྱུར་པའི་ཚེ་ན།  རྗེས་འཇུག་གི་སྦྱོར་བ་མཁས་པ་དེས་ལུང་གི་དོན་དང་ཕྱིན་ཅི་མ་ལོག་པར་སྦྱོར་བ་སྟེ།  གསུང་རབ་ཀྱི་དོན་མ་ནོར་བར་ཤེས་པ་དང་།  དེས་བླ་མའི་མན་ངག་ཕྱིན་ཅི་མ་ལོག་པར་གོ་བར་འགྱུར་བས་རྗེས་འཇུག་ལ་མཁས་པ།  ལུང་
30.	སྟོན་ལ་མཁས་པ།  བླ་མའི་མན་ངག་ལ་མཁས་པ་སྟེ་དེ་གསུམ་སྦྱར་ནས་སྙིང་བོའི་དོན་ཉམས་ལེན་གྱི་ཐོག་ཏུ་དབབ་པར་བྱ་ཞེས་པའོ། ། ཐོག་མའི་བསླབ་རིམ་བསྟན་པ། གསུམ་པ་ནི།  སྔར་སྨོན་པའི་རིམ་པ་དེ་དག་ནི་ལས་དང་པོ་བ་བསླབ་པ་ལ་བརྩོན་པའི་གང་ཟག་གིས། དང་པོར་ང་རོ་དྲག་པོ་ཀ་ལ་སོགས་པ་རྣམས་ལ་རང་རང་གི་འབྱུང་གནས་ལས་ལེགས་པར་ཐོན་པའི་སྐད་ཀྱིས་སྦྱང་བར་བྱ་ཞིང།  དེ་ལས་སྔོན་འཇུག་དང་མིང་གཞི་དང་རྗེས་འཇུག་གསུམ་སྦྱར་ནས་ཀློག་པ་དང།  དེ་ནས་ཚེག་པར་གཅིག་གི་བར་གྱི་ཡི་གེ་བསྡུས་ནས་ཀློག་པ་སོགས་བྱ་སྟེ།  ཀློག་ཚུལ་རྒྱས་པར་རྗེ་བཙུན་བསོད་ནམས་རྩེ་མོས་མཛད་པའི་བྱིས་པ་བདེ་བླག་ནས་འབྱུང་བ་བཞིན་དུ་སྟེ།   རྒྱས་པར་དེ་ཉིད་དུ་བལྟའོ།།  རིམ་པ་དེ་དག་ནི་ཀློག་དག་པའི་ཆེད་དུ་ངེས་པར་བསླབ་དགོས་པ་ཡིན། རྟགས་འཇུག་ནས་འབྱུང་བ་ལྟར།  རྗེས་འཇུག་བཞིའི་སྦྱོར་བ་སྟེ།  གང་ལ་འཇུག།  གང་གིས་འཇུག།  ཇི་ལྟར་འཇུག།  ཅིའི་ཕྱིར་འཇུག་པ་རྣམས་ནི་ཤིན་ཏུ་གཅེས་པས་བླ་མ་ལས་ཆོས་མཉན་པ་དང།  རང་ཉིད་ཀྱི་བསམས་པ་དང་གཞན་ལ་བསྟན་པའི་ཆེད་དུ་ངེས་པར་སྦྱོར་བའོ། ། མཉན་པ་སོགས་ཀྱི་ཡན་ལག་དེ་དག་གི་མཐུ་ཡིས་ནི་འཐོབ་བྱ་འབྲས་བུའི་ཆེད་དུ་གསུང་རབ་ཀྱི་དོན
31.	 རྣམ་པར་ངེས་པར་གཏན་ལ་དབབ་པར་བྱའོ།།  དེ་ལྟ་བུའི་བསླབ་པའི་རིམ་པ་འདི་ཡིས་ནི།  སྐྱེས་བུ་གང་ཞིག་འབད་པ་ཆུང་ངུས་ཀྱང།  ཤེས་རབ་མྱུར་དུ་གྲོལ་བར་འགྱུར་ན་ཆེན་པོས་ལྟ་ཅི་སྨོས། རྒྱུ་མཚན་དེའི་ཕྱིར་ན་མཁས་པར་འདོད་པས་དུས་དང་པོར་སྔར་སྨོས་པའི་བསླབ་པའི་རིམ་པ་འདི་ཉིད་ལ་བསླབ་པར་བྱ་ཞིང།   དེ་ཤེས་ནས་བརྡ་སྤྲོད་པའི་གཞུང་།  རྒྱས་པའང་མཉན་པར་བྱས་ནས་བསླབ་པ་གསུམ་གང་ལ་དད་པ་ཡི།  གཞུང་ཉིད་བླ་མ་རྣམས་ལས་མཉན་པར་བྱ་ཞེས་པའོ། །བསླབ་པར་བྱ་བའི་དུས་ཀྱི་བྱ་བ་བསྟན་པ། བཞི་པ་ནི།  ལས་དང་པོ་པས་དེ་ལྟར་སློབ་པའི་ཚེ་ཁེངས་པ་མེད་པས་སློབ་དཔོན་ཉིད་དུ་འཛིན་ཅིང།  ལེ་ལོ་གཡེང་བ་རྣམ་པར་སྤང་བར་བྱ་སྟེ།  རྟག་སྦྱོར་གྱི་བརྩོན་འགྲུས་དང།  ཟོ་བཟང་དད་པ་སྟེ་གུས་སྦྱོར་གྱི་བརྩོན་འགྲུས་གཉིས་ལ་བསྟེན་པའི་སྐྱེས་བུ་དེས་ནི་སློབ་པ་མྱུར་དུ་རྟོགས་པར་འགྱུར་ཏེ།  ཡོན་ཏན་མ་ལུས་བརྩོན་འགྲུས་རྗེས་འགྲོ་ཞིང།  ཞེས་འབྱུང་བ་ལྟར་རོ།  །དེ་ལྟ་བུའི་གང་ཟག་ལ་དོན་དུ་འགྱུར་བ་ཉིད་ཀྱི་ཕྱིར་དུས་སུ་འདོམས་པར་བྱ་ཞིང།  དེ་ལས་གཅིག་ཤོས་ནི་སྔར་བཤད་པའི་ཁྱད་པར་དེ་ལས་ལྡོག་པ་ཉིད་ཀྱི་ཕྱིར་རེ་ཞིག་བཏང་སྙོམས་སུ་བྱ་ལ།  དེ་ལའང་དོན་དུ་གཉེར་ཅིང་འདུན་པར་གྱུར་པ་ན་ཕྱིས་ལེགས་པར་འདོམས་པར་
32.	བྱའོ།། བྱཱ་ཀ་ར་ཎའི་རྩ་བ་ཤོ་ལོ་ཀ་སུམ་ཅུ་པ་ཞེས་བྱ་བའི་རྣམ་པར་འགྲེལ་བ་ཞ་ལུ་ལོ་ཙཱ་བ་དགེ་སློང་དྷརྨ་པཱ་ལ་བྷ་དྲས་སྦྱར་བ་རྫོགས་སོ།།   །།
33.	༄༅།  །བྱཱ་ཀ་ར་ཎའི་རྟགས་ཀྱི་འཇུག་པ་རྣམ་པར་གསལ་བའི་ལེགས་བཤད་བཞུགས་སོ། །  ཞ་ལུ་ལོ་ཙཱ་བ་ཆོས་སྐྱོང་བཟང་པོས་བརྩམས།
34.	སྔོན་འགྲོ།༄༅།  །ན་མོ་ཤྲཱི་གུ་ར་ཝ། མཐའ་ཡས་ཤེས་བྱའི་ཆོས་ཀུན་ཀུན་ཏུ་གཟིགས་པའི་གཟིགས་པ་སྒྲིབ་མེད་མངའ།།  བགྲང་ཡས་མ་ལུས་ལུས་ཅན་ཀུན་ལ་བརྩེ་བའི་བརྩེ་བས་རྟག་ཏུ་བརླན།།  དཔག་ཡས་ལྷགས་པའི་བདུད་དཔུང་དཔུང་འཇོམས་མཛད་པའི་མཛད་པ་རྨད་བྱུང་བ།།  བསམ་ཡས་འཇམ་དབྱངས་དབྱངས་ཅན་ལ་སོགས་ལྷ་ཡི་ལྷ་གྱུར་རྣམས་ལ་བདུད།།  གང་གི་མཁྱེན་དང་བརྩེ་བའི་ཚ་ཟེར་གྱིས།།  གངས་ཅན་སྐྱེ་བོའི་རྣམ་དཔྱོད་འདི་སྐྱེས་ལ།།  སྟོབས་བཅུའི་དགོངས་དོན་སྦྲང་རྩི་རྒྱས་མཛད་པ།།  སྤྲུལ་བའི་ལོ་ཆེན་སམྦྷོ་ཊ་ལ་འདུད།།གཉིས་པ་རྟགས་ཀྱི་འཇུག་པ་བཤད་པ་ལ་གསུམ།  ཡི་གེ་སོ་སོའི་རྟགས་ཀྱི་དབྱེ་བཀོད་པ།  སྔོན་འཇུག་གི་རྟགས་ཀྱི་འཇུག་པ་བཤད་པ། རྗེས་འཇུག་གི་རྟགས་ཀྱི་འཇུག་པ་བཤད་པའོ།
35.	།སྐབས་དང་པོ།  མིང་གཞིའི་ཡི་གེ་སོ་སོའི་དབྱེ་བ་ཞིབ་ཏུ་བཀོད་པ། དང་པོ་ནི།  སྤྱིར་ཡི་གེ་ལ་ཕོ་དང་མོ་གཉིས་ཏེ།   དབྱངས་ཡིག་བཞི་ནི་མོ་ཡིག་ཡིན་པར་འདིས་ཤུགས་ལ་བསྟན་པ་དེའི་ཕྱིར་གསལ་བྱེད་ཀྱི་ཡི་གེ་རྣམས་ནི།  ཕོ་ཡི་ཡི་གེ་འབའ་ཞིག་ཡིན་པ་དེ་ལ་བཞི་ཚན་གྱི་སྡེ་བ་ཕྱེད་དང་བརྒྱད་དུ་གནས་པ་དེའང་། སྡེ་ཚན་ལྔ་རུ་དྲིལ་བར་བྱས་ནས་བཤད་པར་བྱ་བ་ལ་སྡེ་ལྔ་ནི།  ཕོ་དང།  མ་ནིང་དང།  མོ་དང། ཤིན་ཏུ་མོ་དང།   མོ་གཤམ་མམ་མ་ནིང་མཚན་མེད་ཅེས་བྱ་བ་རྣམས་ཡིན་པས་ཡི་གེ་སུམ་ཅུ་བོ་སྡེ་ཚན་ལྔ་རུ་བསྡུ་ཚུལ་ནི། ཕོ་དང་མ་ནིང་མོ་དང་ནི།། ཤིན་ཏུ་མོ་དང་བཞི་བཞི་རུ།།  རིམ་པས་ཕྱེ་སྟེ་སྡེ་བ་བཞི་བ་པ་སྡེ་ཡན་ཆད་དབྱེ་བས།  ཀ་ཅ་ཏ་པ་རྣམས་ཕོ།  ཁ་ཆ་ཐ་ཕ་རྣམས་མ་ནིང།  ག་ཇ་ད་བ་རྣམས་མོ།  ང་ཉ་ན་མ་རྣམས་ཤིན་ཏུ་མོའོ།།  དེའི་རྗེས་སུ་མ་ཕྱེ་བའི་ལྷག་མ་བཅུ་བཞི་གནས་པ་དེ་ལ།  སྡེ་པ་ལྔ་བའི་ཙ་སོགས་གསུམ་ནི་སྟེ།  ཅ་སོགས་དང་འདྲ་བར་ཕོ་དང་མ་ནིང་མོ་ཡིན་པར་སྦྱར་བར་བྱ་ཞིང་། ཝ་ནི་སྔར་བ་མོ་རུ་བཤད་པ་དང་སྦྱར་བར་བྱ་
36.	སྟེ་མོ་ཡིག་གོ  །  དེ་ནས་ལྷག་མ་ཞ་ཟ་འ་ཡ་ཤ་ས་སྟེ་དྲུག་ནི་མོ་རུ་སྦྱར་ཏེ་མོ་ཡིག་གོ  ། དེ་ནས་ར་ལ་ཧ་གསུམ་ནི་མོ་གཤམ་སྟེ་མིང་གཞན་མ་ནིང་མཚན་མེད་ཅེས་ཀྱང་བྱ་སྟེ།  དེ་ལྟར་ན།  ཕོ་ཡིག་ནི།  ཀ་ཅ་ཏ་པ་ཙ་སྟེ་ལྔ་དང།  མ་ནིང་ཁ་ཆ་ཐ་ཕ་ཚ་སྟེ་ལྔ་དང། མོ་ཡིག་ག་ཇ་ད་བ་ཛ་ཝ་ཞ་ཟ་འ་ཡ་ཤ་ས་སྟེ་བཅུ་གཉིས་དང།  ཤིན་ཏུ་མོ་ང་ཉ་ན་མ་བཞི་དང།  མ་ནིང་མཚན་མེད་ར་ལ་ཧ་གསུམ་སྟེ།  ཡི་གེ་ཉི་ཤུ་རྩ་དགུ་ནི་སྡེ་ཚན་ལྔར་གནས་ལ།  འདིེར་ཨ་ཡིག་མ་བསྡུས་པ་ལ་ལོ་ཙཱ་བ་ནམ་མཁས་བཟང་པོས་ཨ་ཡིག་རྟགས་མེད་པའོ་ཞེས་གསུངས་སོ།  །ལྔ་བོ་དེ་ཡང་བསྡུ་ན་གསུམ་དུ་འགྱུར་ཏེ།  ཤིན་ཏུ་མོ་དང་མ་ནིང་མཚན་མེད་ཀྱང་མོ་ཉིད་ཡིན་པར།  མོ་ཡི་ཡི་གེའི་ནང་ནས་ནི།  །འཇུག་པའི་ཡི་གེ་བཅུ་དབྱང་བྱ།། ཞེས་པས་བསྟན་པའི་ཕྱིར་རོ།  །དེ་ལ་ཕོ་མོ་མ་ནིང་ལ་སོགས་པའི་དབྱེ་བའི་ཁྱད་པར་ཡི་གེ་སོ་སོ་ལ་དབྱེ་བ་ནི་བརྗོད་པའི་ཚེ་སྐད་ཀྱི་ང་རོ་དྲག་ཞན་ལས་ཡིན་ཏེ།  འོག་ནས།  ཕོ་ནི་དྲག་པའི་ཚུལ་གྱིས་ཏེ། །ཞེས་སོགས་འབྱུང་བ་ལྟར་ཡིན་ལ།   མིང་ལ་སྦྱར་ན་ཕོ་མོ་སོགས་པར་བཤད་པ་ལ་ནི་བརྗོད་པའི་སྒྲ་དྲག་ཞན་དང་བརྗོད་བྱའི་དངོས་པོ་དེ་ཕོ་མོ་གཉིས་མིན་དུ་གནས་པ་ཅི་རིགས་པར་ཡོད་དེ།  དང་པོ་ནི།  ཆུའི་མིང་ལ་ཨཔྲ་ཞེས་ཡོད་པ་ཕོ་རྟགས་ཅན་དང།   ཛ་ལམ་(ཆུ)ཞེས་པ་མ་ནིང་དང།  ན་དཱི་(ཆུ་ཀླུང)ཞེས་པ་མོ་རྟགས་དང། 
37.	 ཆུང་མའི་སྐད་དོད་ལ་ཡང།  དཱརཿ(ཆུང་མ)ཞེས་པ་མ་ནིང་དང།(**) སྟྲེ (ཆུང་མ) ཞེས་པ་མ་ནིང་དང་།  བྷཱརྱཱ(ཆུང་མ)ཞེས་པ་མོ་རྟགས་ཅན་ཡིན་པ་ལྟ་བུ་སྟེ།  བོད་སྐད་ལ་བུད་མེད་ལ་ཕོ་ཡི་མིང་སྦྱར་བ་དང།  དཔོན་མོ་ཆེ་དང་ཆེན་མོ་བ་སོགས་ཕོ་ལ་མོའི་སྒྲ་སྦྱར་བ་ན་ར་དང་ན་དཱི།  སྐྱེས་པ་དང་བུད་མེད།  དེ་བ་དང་དེ་བཱི།  ལྷ་དང་ལྷ་མོ་ཞེས་པ་ལྟ་བུ་སྟེ།  རྒྱ་ཆེར་བརྟགས་ནས་དཔེར་བརྗོད་རྟོགས་པར་བྱའོ།།         སྐབས་གཉིས་པ།  སྔོན་འཇུག་གི་རྟགས་ཀྱི་འཇུག་པ་བཤད་པ། གཉིས་པ།  སྔོན་འཇུག་གི་རྟགས་ཀྱི་འཇུག་པ་བཤད་པ་ལ། ཐུན་མོང་སྔོན་རྗེས་བསྡུ་བའི་ཚུལ།  སྔོན་འཇུག་རྟགས་ཀྱི་དབྱེ་བ་བཤད།  དེའི་འཇུག་ཚུལ་རྒྱས་པར་བཤད་པ་དང་གསུམ་གྱི་དང་པོ་ནི། ཐུམ་མོང་སྔོན་རྗེས་བསྡུ་བའི་ཚུལ་བཤད་པ། མོའི་ཡི་གེ་ལ་མོ་ཙམ་དང་ཤིན་ཏུ་མོ་དང་མོ་གཤམ་དང་གསུམ་དུ་གནས་པའི་ནང་ནས་ནི་རྗེས་སུ་འཇུག་པའི་ཡི་གེ་བཅུ་
38.	དབྱུང་བར་བྱ་སྟེ།  ག་ད་བ་འ་ལྔ་བོ་མོ་ཙམ་གྱི་ནང་ནས་དང།  ང་ན་མ་གསུམ་ཤིན་ཏུ་མོོའི་ནང་ནས་དང།  ར་ལ་གཉིས་མ་ནིང་མཚན་མེད་ཀྱི་ནང་ནས་དབྱུང་བའི་ཕྱིར་རོ། །ཆོས་རྗེ་ས་སྐྱ་པཎྜི་ཏས། ད་ས་དག་ནི་ཡང་འཇུག་པ་དག་གོ། ། ཞེས་ད་དང་ས་གཉིས་རྗེས་འཇུག་གང་རུང་ཞུགས་པའི་རྗེས་སུ་སླར་ཡང་འཇུག་པས་ཡང་འཇུག་ཅེས་པའི་ཐ་སྙད་དང།  ད་ནི་ན་ར་ལ་རྣམས་ཀྱིའོ། །  ས་ནི་ག་ང་བ་མ་རྣམས་ཀྱིའོ་ཞེས་སོ་སོའི་ངེས་འབྱེད་མཛད་པ་ནི།  འདིར་ཕོ་ཡིས་ཕོ་ཡི་མིང་མཐའ་དྲངས།  །ཞེས་སོགས་ཀྱི་དགོངས་པའི་ཟེའུ་འབྲུ་གསལ་བར་བྱེད་པའི་ལེགས་བཤད་ཀྱི་སྣང་བ་ཆེན་པོ་ཉིད་དོ། ། རྗེས་སུ་འཇུག་པ་བཅུའི་ནང་ནས་ནི།  སྔོན་འཇུག་ཡི་གེ་ལྔ་དབྱུང་བར་བྱ་སྟེ།  ག་ད་བ་མ་འ་རྣམས་རྗེས་འཇུག་ཁོ་ནར་མ་ཟད་སྔོན་འཇུག་ཀྱང་ཡིན་པས་སོ། །སྔོན་འཇུག་གི་རྟགས་ཀྱི་དབྱེ་བ་བཤད་པ། གཉིས་པ་ནི།  སྔོན་འཇུག་གི་ཡི་གེ་ལྔ་བོ་ལ་ཕོ་དང་མ་ནིང་མོ་དང་ཤིན་ཏུ་མོ་དང་བཞི་རུ་དབྱེ་བར་བྱ་སྟེ།  བ་ནི་སྔོན་འཇུག་གི་ཕོ་དང།   ག་ད་གཉིས་མ་ནིང།  འ་མོ་དང།  མ་ཤིན་ཏུ་མོ་ཡིན་པར། འོག་ནས།  ཕོ་ནི་ཕོ་དང་མོ་ལ་འཇུག་ཅེས་སོགས་ཀྱི་རིགས་པས་གཞན་དུ་མི་འཁྲུལ་བར་ངེས་པའི་ཕྱིར་རོ། 
39.	།དེ་དག་གི་འཇུག་ཚུལ་སྤྱིར་བཤད་པ། གསུམ་པ་ལ་དྲི་བས་མཚམས་སྦྱར་བ་དང།  ལན་གྱིས་རྒྱས་པར་བཤད་པ་གཉིས་ལས། དང་པོ་ནི།  སྔོན་འཇུག་ལྔ་བོ་དེ་དག་རེེ་རེའང་དྲི་བ་བཞིའི་སྒོ་ནས་མཚམས་སྦྱར་ནས་འཆད་པར་བྱ།  ལྔ་བོ་དེ་དག་མིང་གཞི་གང་དང་གང་ལ་སྔོན་དུ་འཇུར་བར་བྱེད།  ཡི་གེ་རང་གི་ངོ་བོ་གང་གིས་བྱེད།  ཚུལ་ཇི་ལྟར་འཇུག་པར་བྱེད།  དགོས་པ་ཅིའི་ཕྱིར་འཇུག་པར་བྱེད་ཅེས་པ་བཞིའོ། །གཉིས་པ་ལ།  གང་ལ་འཇུག་པ། གང་གིས་འཇུག་པ།  ཇི་ལྟར་འཇུག་པ།  ཅིའི་ཕྱིར་འཇུག་པ་བཤད་པ་དང་བཞིའི་དང་པོ་ལ། གང་ལ་འཇུག་པ་བཤད་པ། གང་ལ་འཇུག་པ་དངོས་བཤད་པ།  དེ་མི་འཇུག་པ་བཤད་པ་གཉིས་ཀྱི་དང་པོ་ནི།  སླར་ཡང་དྲི་བ་རྗེས་སུ་བརྗོད་དེ། སྔོན་འཇུག་དེ་དག་ཡི་གེ་གང་ལ་སྔོན་དུ་འཇུག་པར་བྱེད་ཅེ་ན།  སྔོན་འཇུག་གི་ཕོ་བ་ཡིག་ནི་མིང་གཞིིའི་ཕོ་ཀ་ཅ་ཏ་ཙ་བཞི་དང།  མོ་ག་ང་ཞ་ཟ་ཤ་ས་དྲུག་ལ་སྟེ་བཅུའི་སྔོན་དུ་འཇུག་པའི་བས་འཕུལ་ནི་བཅུར་ངེས་པ་ཉིད་དེ།  དཔེར་ན།  བཀས་བཅད་ཕྱག་རྒྱས་བཏབ་པ་བཙལ།  །གོ་བགོས་མདུན་དུ་བདར་ཏེ་བཞེངས། །བཟང་པོའི་བཤོས་གཙང་བསངས་ཤིང་སྦྱངས།།  ཞེས་པ་ལྟ་བུས་མཚོན་ནོ། 
40.	། སྔོན་གྱི་དག་ཡིག་འགའ་ཞིག་ན།  ན་བཟའ་བནབས་པ་བས་འཕུལ་ལྡན་ཞེས་པ་དང། གླེགས་བམ་འགའ་ནའང་སྣང་བ་གྲགས་པ་ཆུང་ཞིང་དགོས་པ་ཆུང་བས་མཁས་པ་ཕྱི་མ་དག་མི་བཞེད་པ་ལེགས་ཤིང་།  གྱོན་པ་མནབས་པ་མས་འཕུལ་ཉིད་དོ། ། ཡང་སུམ་པ་ལོ་ཙཱ་བས།  བས་ཇ་འཕུལ་བ་དང།  ཀླུ་མེས་དབང་ཕྱུག་གྲགས་ཀྱིས།  བས་ཉ་འཕུལ་བར་བཞེད་པ་ནི་སྔོན་གྱི་མཁན་པོ་རྣམས་ཀྱི་ལུགས་ལས་གཞན་ཡིན་ནོ་ཞེས་པ་དབུས་པ་བློ་གསལ་གྱིས་སུམ་ཅུ་པའི་འགྲེལ་བར་བཀག་པ་ལྟར་རོ། །སྔོན་འཇུག་གི་མོ་འ་ཡིག་་ནི་མིང་གཞིའི་མོ་ག་ཇ་ད་བ་ཛ་ལྔ་དང།  མ་ནིང་ཁ་ཆ་ཐ་ཕ་ཚ་རྣམས་ཏེ།  འས་འཕུལ་ཡང་བཅུར་ངེས་ཏེ།  འགའ་ཞིག་འཇིག་རྟེན་འདི་འབའ་ཞིག།   །  འཛིན་ཅིང་འཁོད་དེ་གནས་འཆའ་བ།  །མི་འཐད་འཕོ་ཚེ་བདེ་བ་འཚལ།། ཞེས་པ་ལྟ་བུའོ། ། སྔོན་འཇུག་གི་མ་ནིང་ལ།  ག་དང་ད་གཉིས་ཡོད་པ་ཡང་ནི་མིང་གཞིའི་ཕོ་དང་མོ་ལ་སྔོན་དུ་འཇུག་པའོ། ། དེ་ལ་ག་ནི་ཕོ་ཅ་ཏ་ཙ་གསུམ་དང།  མི་ཉ་ད་ན་ཞ་ཟ་ཡ་ཤ་བརྒྱད་དེ་བཅུ་གཅིག་ངེས་ཏེ།  དཔེར་ན།  གཅིག་པུ་གཏམ་གཙང་གཉིས་མེད་གསུང། ། གདེངས་ཅན་གནས་སུ་འཚོ་ཞིང་གཞེས།།  གཡེལ་མེད་གཟིགས་པའི་བདེ་བཤེགས་རྒྱལ། །  ཞེས་པ་ལྟ་བུའོ།། སྔོན་འཇུག་གི་མ་ནིང་གཉིས་པ་ད་ཡིག་ནི་ཕོ་ཀ་དང་པ།  མོ་ག་ང་
41.	བ་མ་སྟེ་དྲུག་ལ་འཇུག་པས་དས་འཕུལ་དྲུག་ཏུ་ངེས་ཏེ།  དཀར་པོ་དགེ་དངོས་གྲུབ་ཏུ།  །དཔལ་འབྱོར་དབང་ཕྱུག་མིར་ཕན་ཐོག།། །།ཅེས་པ་ལྟ་བུའོ། ། སྔོན་འཇུག་གི་ཤིན་ཏུ་མོ་མ་ཡིག  མིང་གཞིའི་མ་ནིང་ཁ་ཆ་ཐ་ཚ་དང།  མོ་ག་ད་ཇ་ཛ་དང།  ཤིན་ཏུ་མོ་ཉིད་ཀྱི་ནང་ནས་ང་ཉ་ན་གསུམ་ལ་འཇུག་པའི་མས་འཕུལ་བཅུ་གཅིག་ཏུ་ངེས་པ་ཉིད་དེ།  མཁས་པ་མཆེད་ཀྱིས་མཐོང་བའི་མཚོར།། མགོན་པོ་མཇལ་ཏེ་མདོང་གསོལ་མཛད།། མངའ་བདག་མཉེས་ནས་མནར་མེད་བསྒྲལ། །ཞེས་པ་ལྟ་བུའོ།།       ཞར་བྱུང་མི་འཇུག་པ་བཤད་པ།  གཉིས་པ་ནི།  དེ་ལྟར་འཇུག་པ་བཤད་ནས་དེའི་མཐའ་བཅོད་པའི་ཕྱིར།  མི་འཇུག་པ་བཤད་པ་ནི་འདི་དག་སྟེ།  སྔོན་འཇུག་གི་ཕོ་བ་ཡིག་ནི་མིང་གཞིའི་མ་ནིང་ཁ་ཆ་ཐ་ཕ་ཚ་རྣམས་ལ་མི་འཇུག་པར་ངེས་ཤིང། སྔོན་འཇུག་གི་མོ་འ་ཡིིིག་ནི་མིང་གཞིའི་ཕོ་ཀ་ཅ་ཏ་པ་ཙ་རྣམས་ལ་འཇུག་པ་མིན།  མིང་གཞིའི་མ་ནིང་རང་སྡེ་ཁ་ཆ་ཐ་ཕ་ཚ་རྣམས་ལ་སྔོན་འཇུག་གི་མ་ནིང་རང་སྡེ་ག་ད་གཉིས་མི་འཇུག།  བཞི་ཚན་དུ་གནས་པའི་རང་གི་སྡེ་དང་ཕྲད་པ་ན།  སྔོན་འཇུག་གི་ཕོ་བ་ཡིག་ལྟ་བུ་ཡང་མོ་མ་ཡིག་ལ་འཇུག་པར་མི་འགྱུར་རོ།།  སྔོན་འཇུག་གི་མ་ནིང་ག་དང་ད་གཉིས་ཀྱི་ག་ཡིག་ཀྱང་རང་གི་སྡེ་བའི་ཕོ་ཀ་དང་མོ་ང་ཡིག་ལ་མི་འཇུག་ཅིང།  ད་
42.	ཡིག་ཀྱང་རང་སྡེའི་ཕོ་ཏ་དང་མོ་ནའི་སྔོན་དུ་མི་འཇུག་གོ  །སྔོན་འཇུག་གི་མོ་འ་ ཡིག་ཀྱང་རང་སྡེའི་མོ་ཞ་ཟ་ཡ་གསུམ་གྱི་སྔོན་དུ་མི་འཇུག་པ་དང།  སྔོན་འཇུག་གི་ཤིན་ཏུ་མོ་མ་ཡིག་ཀྱང་རང་སྡེའི་ཕོ་པ་དང་མ་ནིང་ཕ་དང་མོ་བ་དང་ཤིན་ཏུ་མོ་མ་རྣམས་ཀྱི་སྔོན་དུ་འཇུག་མི་སྲིད་པས།  མ་ནིང་མོ་ཡང་དེ་བཞིན་ནོ།  །ཞེས་གསུངས་སོ། །གང་གིས་འཇུག་པ་བཤད་པ།  གཉིས་པ་གང་གིས་འཇུག་པ་བཤད་པ་ནི།  འོག་ཏུ་རྗེས་འཇུག་གི་སྐབས་སུ། གང་གི་བཅུ་བོ་དེ་དག་གིས།  ཞེས་འབྱུང་བ་དང།   གོང་གི་དྲི་བ་གཉིས་ཀའི་ཤུགས་བསྟན་གྱིས།  གང་གི་ལྔ་བོ་དེ་དག་གིས་ཞེས་སྦྱར་ཏེ་བཤད་དོ། །ཇི་ལྟར་འཇུག་པ་བཤད་པ། གསུམ་པ་ཇི་ལྟར་འཇུག་པ་བཤད་པ་ནི།  ཇི་ལྟར་འཇུག་པར་བྱེད་ཅེ་ན། ། ཞེས་མཚམས་སྦྱར་ནས།  སྔོན་འཇུག་གི་ཕོ་བ་ཡིག་ནི་སྐད་གདངས་དྲག་པའི་ཚུལ་གྱིས་འཇུག་པ་ཡིན་ཏེ།  འཇིག་རྟེན་ན་སྐྱེས་པ་སྐད་ཀྱི་རང་བཞིན་མཐོ་བ་བཞིན་ནོ། ། དེ་བཞིན་དུ་མ་ནིང་ག་དང་ད་གཉིས་ནི་སྐད་གདངས་ཞན་པའི་ཚུལ་གྱིས་འཇུག་ཅིང་།  ཤིན་ཏུ་མོ་མ་ཡིག་ནི་སྐད་གདངས་དྲག་ཞན་མཉམ་པས་འཇུག་པར་
43.	བྱེད་པས་སོ། །ཅིའི་ཕྱིར་འཇུག་པ་བཤད་པ།བཞི་པ་དགོས་པ་ཅིའི་ཕྱིར་འཇུག་པ་བཤད་པ་ནི།  ཅིའི་ཕྱིར་འཇུག་པར་བྱེད་ཅེ་ན།  །ཞེས་མཚམས་སྦྱར་ཏེ།   སྔོན་འཇུག་གི་ཕོ་བ་ཡིན་ནི།  དུས་འདས་པ་དང་དངོས་པོ་གཞན་བྱ་བ་བསྒྲུབ་པའི་ཕྱིར་འཇུག་པ་གཙོ་ཆེ་བ་ཉིད་དོ།།  དེ་ཡང་འདས་པ་ལ་འཇུག་པ་ནི།  ཆུ་བཀག  གོས་བཀབ།   སྣོད་ཆུས་བཀང།  ལོགས་སུ་བཀར། བལ་བཀལ།  དུམ་བུར་བཀས་སོགས་དང་།   རྐང་བ་བཅག།  ལུས་ལ་བཅངས།   ཤིང་བཅད།  སྲོག་བཅད།  ཉེས་པ་བཅབས།   བདུད་བཅོམ།  མིག་བཅར།  ཁྲལ་བཅལ་སོགས་དང།  མིང་བཏགས།  སྦྱིན་པ་བཏང།  ས་བོན་བཏབ།  ཆུ་བཙགས།  ནོར་བཙོངས། སྟོང་བ་བཙལ།  བུ་བཙས་སོགས་དང།   གོས་བགོས།  རྙེད་པ་མཉམ་པོར་བགོས་སོགས་དང།  མདུན་དུ་བདར།  སྤོས་ཀྱིས་བདུགས།  གཞུ་བདུངས་སོགས་དང།  ལག་ཏུ་བདར།  དགྱེས་ནས་དྲག་ཏུ་བཞད།  སྐྲ་བཞར།  གདན་ལ་བཞུགས།  ནང་དུ་བཞུད།  སྟན་ལས་བཞེངས།  བསོད་སྙོམས་བཞེས།  ལག་ཏུ་བཟུང།   དྲི་མ་བསངས་སོགས་ཤིན་ཏུ་མང་སྟེ་གླེགས་བམ་བཀླགས་པ་ལས་རྒྱ་ཆེར་རྟོགས་པར་བྱའོ། 
44.	།གཞན་ལ་འཇུག་པ་ནི།  དཔེར་ན།  བདག་ཉིད་མྱ་ངན་ལས་འདས་ནས་སེམས་ཅན་མྱ་ངན་ལས་བཟླ་བར་བྱའོ།  །ཞེས་པའི་བས་འཕུལ་འདི་ལྟ་བུ་གཞན་མྱ་ངན་ལས་བཟླར་གཞུག་པའི་དོན་ཅན་ཏེ་སེམས་ཅན་མྱ་ངན་བཟླས་ལ་དགོད་ཅེས་སོགས་དང།   གཞན་གྱིས་གོ་བར་བྱེད་དུ་འཇུག་པ་ལ་དེའི་ཚུལ་བཟླུགས་པར་བྱ་ཞེས་པ་ཡང་སྟེ་གཞན་ལ་བསྙད་པར་བྱ་ཞེས་པའི་དོན་ཅན་ནོ།།བས་འཕུལ་བྱ་བའི་ཡུལ་ལ་འཇུག་པ་ནི།    བསྒྲུབ་པར་བྱ་བ་དང་།  བསྡུ་བ་དང།  བསྐྱེད་པ་དང་།  བསྐྲུན་པ་དང།  བཙལ་བ་དང།  བརྗོད་པ་སོགས་བས་འཕུལ་ཡིན་ནོ། ། འདིར་འདས་པ་དང་བསྒྲུབ་ཕྱིར་ཞེས་པ་གཉིས་གསུངས་པས།  བས་འཕུལ་འདས་པ་ལ་འཇུག་པ་སྔར་བཤད་པ་རྣམས་དང།  གཞན་ཡང་དུས་གསུམ་ག་ལ་སྦྱར་ནས་དཔེར་བརྗོད་པས་ཀྱང་ངེས་པར་བྱ་སྟེ། བསྒྲུབས་ཟིན་པ་དང་བསྒྲུབ་པར་བྱ།  བྱུག་པ་བསྐུས་པ་བསྐུ་བར་བྱ།  དྲིན་གྱིས་བསྐྱངས་པ་བསྐྱང་བར་བྱ།  དཔོན་དུ་བསྐོས་པ་བསྐོ་པར་བྱ།  ནོར་བརྐུས་པ་དང་བརྐུ་བར་བྱ། བསྒྲལ་ནས་གཞན་དག་བསྒྲལ་བར་བྱ།  ལེགས་པར་བསྒོམས་ཟིན་བསྒོམ་པར་བྱ།   བསྒྱུར་་ཟིན་པ་དང་བསྒྱུར་རྒྱུ་དང།   ཕྲེང་བ་བརྒྱུས་དང་བརྒྱུ་བར་བྱ།  རྩ་སོགས་བརྔས་དང་བརྔ་བ་དང།  དགེ་རྩ་བསྔོས་ཟིན་བསྔོ་བར་བྱ།  དེ་སྐད་བརྗོད་ཟིན་བརྗོད་ 
45.	པར་བྱ། མིག་གིས་བལྟས་དང་བལྱ་བར་བྱ། ཞགས་པས་བསྡམས་དང་བསྡམ་པར་བྱ།  ནང་དུ་བསྡུས་དང་བསྡུ་བར་བྱ།  བྱ་བ་བརྩམས་པ་བརྩམ་པར་བྱ།  གྲངས་ཀྱི་བརྩིས་དང་བརྩི་བ་དང།  མཁར་བརྩིགས་པ་དང་བརྩིག་པར་བྱ།  བྱིན་གྱིས་བརླབས་དང་བརླབ་པར་བྱ།  གཞན་དག་མྱ་ངན་བཟླས་ལ་བཀོད།  མྱ་ངན་བཟླ་ཕྱིར་འབད་པར་བྱ།  ལེགས་པར་བསླབས་དང་བསླབ་པར་བྱ། མཚོད་པ་བཤམས་དང་བཤམ་པར་བྱ།་རིང་དུ་བསྲིངས་དང་བསྲངས་དང་བསྲེས་བ་དང་།  ཉི་མས་བསྲོས་དང་བསྲོ་བ་དང།  དྲང་པོར་བསྲངས་དང་བསྲང་བ་དང། ཚུལ་ཁྲིམས་བསྲུངས་དང་བསྲུང་བ་དང།  ཕྱོགས་གཅིག་བསྲེས་དང་བསྲེ་བ་དང།  མེ་ཡིས་བསྲེགས་དང་བསྲེག་པར་བྱ།   ལེགས་པར་བསམས་དང་བསམ་པར་བྱ།  ཞེས་སོགས་དེ་ལྟར་བཤད་པ་རྣམས་ཀྱི་སྔ་མ་སྔ་མ་རྣམས་འདས་པའི་ཚིག་དང་ཕྱི་མ་ཕྱི་མ་རྣམས་བྱ་བ་ལ་འཇུག་པ་སྟེ།  བྱ་བའི་སྒྲ་མ་སྦྱར་ཡང་དོན་གྱིས་རྟོགས་པར་བྱའོ། །དེ་རྣམས་ཀྱི་ཟླས་དྲངས་པའི་ད་ལྟ་བའི་སྒྲ་རྣམས་ལ་ནི་བས་འཕུལ་མེད་དེ།  སྒྲུབ་པར་བྱེད།  སྣུམ་སྐུ་བར་བྱེད།  དྲིན་གྱིས་སྐྱོང་བ།  སྡེ་དཔོན་སྐོ་བར་བྱེད།  ནོར་རྐུ་བར་བྱེད།  སེམས་ཅན་སྒྲོལ་བར་བྱེད།  ཏིང་ངེ་འཛིན་སྒོམ་པར་བྱེད།  རྩིག་པ་སྒྱེལ་བར་བྱེད།  ཆོས་སྒྱུར་བར་བྱེད།  ཕྲེང་བ་རྒྱུད་པར་བྱེད།  རྩ་སོགས་
46.	རྔ་བར་བྱེད།  དགེ་བ་སྔོ་བར་བྱེད།  དེ་སྐད་རྗོད་པར་བྱེད།  མིག་གིས་ལྟ་བར་བྱེད།  ལྕགས་སྒྲོག་གིས་སྡོམ་པར་བྱེད།   ནང་དུ་སྡུད་པར་བྱེད།  བརྩོན་འགྲུས་རྩོམ་པར་བྱེད།  རྒྱུ་སྐར་རྩི་བར་བྱེད།  ཁང་བ་རྩིག་པར་བྱེད།  བྱིན་གྱིས་རློབ་པར་བྱེད།  སེམས་ཅན་མྱ་ངན་ལས་ཟློ་བར་བྱེད།  སློབ་མ་ལ་སློབ་པར་བྱེད།  མཆོད་པ་ཤོམ་པར་བྱེད།  ཚེ་སྲིང་བར་བྱེད།  མེ་ལ་སྲོ་བར་བྱེད།  དྲང་བོར་སྲོང་བར་བྱེད།  ཚུལ་ཁྲིམས་སྲུང་བར་བྱེད།  མེས་སྲེག་པར་བྱེད།  དོན་ལ་སེམས་པར་བྱེད།  ཅེས་པ་རྣམས་སོ། །ཡང་དེ་ལྟ་བུའི་སྒྲ་རྣམས་བྱ་བ་བྱེད་པ་ལ་སྦྱོར་ཞིང་བསྐུལ་བའི་ཚིག་རྣམས་བས་འཕུལ་མེད་པ་ཉིད་ཡིན་པས་བས་འཕུལ་ཅན་དུ་འཁྲུལ་བར་མི་བྱ་སྟེ།  དཔེར་ན།  ཁྱོད་ཀྱིས་སྒྲུབས་ཤིག།  བྱུག་པ་སྐུས་ཤིག།  བརྩེ་བས་སྐྱོངས་ཤིག།  དཔོན་དུ་སྐོས་ཤིག།  དེ་ལས་རྐུས་ཤིག།  འགྲོ་བ་སྒྲོལ་ཅིག  བསམ་གཏན་སྒོམད་ཤིག ཁང་བ་སྒྱེལ་ཤིག དབང་སྐུར་ཅིག   ཕྲེང་བ་རྒྱུས་ཤིག།  ཞིང་རྔོས་ཤིག།  དགེ་བ་སྔོས་ཤིག།  དེ་སྐད་བརྗོད་ཅིག།  མིག་གིས་ལྟོས་ཤིག།  ཞགས་པས་སྡོམས་ཤིག  བརྩོན་འགྲུས་རྩོམས་ཤིག།  མ་ནོར་བར་རྩིས་ཤིག།  སེམས་ཅན་མྱ་ངན་ལས་ཟློས་ཤིག།  ལེགས་པར་སློབས་ཤིག།  མཆོད་པ་ཤོམས་ཤིག།  ཚེ་སྲེངས་ཤིག།  མེ་ལ་སྲོས་ཤིག།  དྲང་བོར་སྲོངས་ཤིག་  ཚུལ་ཁྲིམས་སྲུངས་ཤིག།  ཕྱོགས་གཅིག་སྲེས་ཤིག།  མེས་སྲེགས་
47.	ཤིག།  ལེགས་པོར་སོམས་ཤིག།  ཅེས་སོགས་རྣམས་ལྟ་བུ་སྟེ་འདི་དག་གིས་མཚོན་ནས་རྒྱ་ཆེར་རྟོགས་པར་བྱའོ། །སྔོན་འཇུག་གི་མ་ནིང་ག་ད་གཉིས་ནི་དངོས་པོ་བདག་གཞན་གཉིས་དང་།    དུས་ད་ལྟ་བའི་ཆེད་དུ་གཙོ་ཆེ་བ་ཉིད་ཡིན་ཏེ།  དཔེར་ན།  གས་འཕུལ་བདག་གཞན་གཉིས་ཀ་ལ་འཇུག་པ།  གཏན་ཚིགས་གཏམ་གཏོང་བསམ་གཏན་དང།  གཏར་ངག་དོན་གཉེར་གཉེན་པོ་དང།  ཁ་གསག་གསོག་འཇོག་གསུམ་པ་དང།  སེམས་གདུག་སྐད་གདངས་ལུས་གནད་དང།  གནས་ལུགས་རྣམ་གཞག་གཞལ་མེད་ཁང།  གཡས་གཡོན་གཡང་དང་གཡུལ་འགྱེད་སོགས།  གས་འཕུལ་ད་ལྟ་བ་ལ་འཇུག་པ་ནི།  སྦྱིན་པ་གཏོང་བ།  ཤིང་གཅོད་པ།  སེམས་ཅན་གསོད་པ།  འོག་ཏུ་གནོན་པ་རྣམས་ལྟ་བུ་སྟེ།  དེ་རྣམས་ལ་རྣ་རུ་མེད་པ།  གཏར་བ། གཅད་པ།  གསད་པ།  གནན་པ།  ཞེས་པར་གྱུར་པ་ན་བྱ་བའི་ཡུལ་མ་འོངས་པའང་འཇུག་ལ།  བ་དང་མས་འཕུལ་བ།  བཏང་།  བསད།  མནན་ཞེས་པར་གྱུར་བ་ན་འདས་པའི་ཚིག་གོམས་འཕུལ་བའང་འདས་པར་གྱུར་བ་ཅི་ཞེ་ན།  ཤིན་ཏུ་མོ་ནི་མཉམ་ཕྱིར་རོ། །ཞེས་སྔོན་འཇུག་གི་ཤིན་ཏུ་མོ་མ་ཡིག་ནི་བདག་གཞན་དང་དུས་གསུམ་ལ་མཉམ་པར་འཇུག་པའི་ཕྱིར་རོ། །འདིར་དུས་གསུམ་ལས་བརྩམས་ཏེ་ག་དང་བའི་འཇུག་ཚུལ་
48.	དཔེར་བརྗོད་པ་ཅུང་ཟད་གནད་ཆེ་བར་བཀོད་པ་ནི།  མ་འོངས་པ་དང་ད་ལྟར་འདས།  །དཔེར་བརྗོད་འདིའི་གོ་རིམ་མོ། །གཅད་དང་གཅོད་དང་བཅད་པ་དང།  གཞལ་བྱ་འཇལ་བྱེད་བཅལ་བ་དང།  གདིང་དང་འདིང་བ་བཏིང་པ་དང།  གདགས་དང་འདོགས་དང་བཏགས་པ་དང།  གདབ་དང་འདེབས་དང་བཏབ་པ་དང།  གདུལ་དང་འདུལ་དང་བཏུལ་བ་དང།  གདེག་དང་འདེགས་དང་བཏེག་པ་དང།  གཏང་དང་གཏོང་དང་བཏང་བ་དང།  གདོན་དང་འདོན་དང་བཏོན་པ་དང།  གནན་དང་གནོན་དང་མནན་པ་དང་།  གཞིག་དང་འཇིག་དང་བཤིག་པ་དང།  གཞིལ་དང་འཇིལ་དང་བཅིལ་བ་དང།  གཞོམ་དང་འཇོམ་དང་བཅོམ་པ་དང།  གཞག་དང་འཇོག་བཞག་པ་དང།  གཞུག་དང་འཇུག་དང་བཅུག་པ་དང།  གཟུག་དང་འཛུགས་བཙུགས་པ་དང།  གཟུང་དང་འཛིན་དང་བཟུང་བ་དང།  གསད་དང་གསོད་བསད་པ་དང།  ཞེས་པ་ལྟ་བུ་ལ་སོགས་པ་གས་འཕུལ་མ་འོངས་པ་ལ་འཇུག་པ་དུ་མ་སྣང་བས་ད་ལྟ་བ་ལ་འཇུག་པར་བཤད་པ་དང་མི་འགལ་ཏེ།  གཙོ་ཆེ་བའི་དབང་གིས་གསུངས་པའི་ཕྱིར་རོ། ། དས་འཕུལ་བ་བདག་གཞན་གཉིས་ཀ་ལ་འཇུག་པ་ནི།   དགེ་བ།  དགའ་བ།  དགོས་པ་ལ་སོགས་པ་རང་གཞན་གཉིས་ཀ་ལ་
49.	སྤྱིར་རུང་བའི་སྒྲ་རྣམས་ཡིན་ལ།  ད་ལྟ་བ་ལ་འཇུག་པ་ནི།  དགོངས་སུ་གསོལ།  རྒྱུས་པར་མཛོད་པར་ལྟ་བུ་རྣམས་སོ།  །འདིར་དས་འཕུལ་བ་བྱ་བའི་ཡུལ་མ་འོངས་པ་ལའང་འཇུག་པ་མང་བོ་སྣང་སྟེ།  དགང་བྱ་འགེང་དང་བཀང་བ་དང།  དགག་དང་འགོག་ད་བཀག་པ་དང།  ཟོང་དགྲོམ་འགྲེམ་དང་བཀྲམ་པ་དང།   དགྲོལ་དང་འགྲོལ་དང་བཀྲོལ་བ་དང།  དགུག་དང་འགུགས་དང་བཀུག་པ་དང།  དགོད་བྱ་འགོད་དང་བཀོད་པ་དང།  དབུལ་དང་འབུལ་དང་ཕུལ་བ་དང།  དབབ་དང་འབེབས་དང་ཕབ་པ་དང།  དབུབ་བྱ་འབིགས་དང་ཕུག་པ་དང།  དབྲོག་བྱ་འཕྲོག་དང་ཕྲོགས་པ་དང།  དབྱེ་བྱ་འབྱེད་དང་ཕྱེ་བ་དང།  སུན་དབྱུང་སུན་འབྱིན་སུན་ཕྱུང་སོགས་སོ། །སྔོན་འཇུག་གི་མོ་འ་ཡིག་ནི་དངོས་པོ་བདག་དང་དུས་མ་འོངས་པ་སྟོན་པའི་ཕྱིར་དུ་འཇུག་སྟེ།  དཔེར་ན། མགོན་པོ་ཆེན་པོ་བདག་འཚལ་ལོ། །ཞེས་དང།  བདག་ཕྱག་འཚལ་དང་བདག་འདུད་དོ། །ཞེས་སོགས་བདག་གི་སྒྲ་སྦྱར་བ་དང།  མ་སྦྱར་བའང་དེའི་དོན་ཅན་གྱིས་འས་འཕུལ་ཅན་རྣམས་དང།  མ་འོངས་པ་སོགས་ལ་འཇུག་པ་ནི།  བྱ་བ་འགྲུབ་པར་འགྱུར། སངས་རྒྱས་འབྱུང་བར་འགྱུར།  སྡིག་པ་འཛད་པར་འགྱུར།  ནད་ལ་འཛེམ་པར་བྱ།  ཞེས་སོགས་མང་པ་རྣམས་སོ།
50.	རྩ་བར་མ་བཤད་ཀྱང་འས་འཕུལ་ད་ལྟ་བ་ལ་འཇུག་པ།   སྔར་དུས་གསུམ་ག་ལ་སྦྱར་བའི་དཔེར་བརྗོད་གོང་དུ་བཀོད་པའི་འཇལ་དང་།  འདིང་དང།   འགོད་པ་སོགས་རྣམས་སུ་ཤེས་པར་བྱའོ།  །ཤིན་ཏུ་མོ་མ་ཡིག་ནི་བདག་གཞན་དང་དུས་གསུམ་ག་ལ་མཉམ་པའི་ཕྱིར་འཇུག་སྟེ། དེ་ཡང་འདས་པ་ལ་འཇུག་པ་ནི་དཔེར་ན།  མཁས་པ།  དེས་མཚན་པ།  མཛེས་པ་དང།  འོག་ཏུ་མནན་པ་དང།  མགུ་པའི་མཉེས་དང། ཀོ་བ་མཉེས་པ་དང།  སྡུག་བསྔལ་གྱིས་མནར་བ་དང།  ལུང་མནོས་པ་དང།  ན་བཟའ་མནབས་པ་ལ་སོགས་པ་རྣམས་སོ།  །ད་ལྟ་བ་ལ་ནི།  དེ་མཛོད་ཅེས་པ་དང།  ཆུ་ལས་སྒྲོལ་བར་བྱེད་པའི་མཉན་པ་ཞེས་པ་ལྟ་བུ་དང།  མ་འོངས་པ་ལ་ནི་ཆོས་མཉན་པར་བྱ་ཞེས་པ་ལྟ་བུ་དང། བདག་དང་གཞན་ལ། མགོན་དང་མཚུངས་དང་མཐོང་ལ་སོགས་པ་སྟེ།  འདི་ཡང་བདག་གཞན་དུས་གསུམ་ལ་རིས་སུ་མ་ཆད་པར་སྤྱིར་འཇུག་པ་དང།  སོ་སོ་ལ་འཇུག་པ་གཉིས་སུ་བརྟགས་ཤེས་པར་བྱའོ།  །དེ་དག་ནི་སྔོན་འཇུག་ལྔ་བོའི་འཇུག་པ་ལས་བརྩམས་ཏེ་ཕྱོགས་ཙམ་བརྗོད་པའོ།།          
51.	 སྐབས་གསུམ་པ།               རྗེས་འཇུག་གི་རྟགས་ཀྱི་འཇུག་པ་བཤད་པ། གསུམ་པ་རྗེས་འཇུག་གི་རྟགས་ཀྱི་འཇུག་པ་བཤད་པ་ལ་གཉིས། རྗེས་འཇུག་རྟགས་ཀྱི་དབྱེ་བ་བཤད།  དེའི་འཇུག་པ་རྒྱས་པར་བཤད་པའོ། །རྗེས་འཇུག་གི་རྟགས་ཀྱི་དབྱེ་བ་བསྟན་པ། །དང་པོ་ནི།  རྗེས་སུ་འཇུག་པའི་ཡི་གེ་བཅུ་བོ་ལ་ཡང་རྟགས་ཕོ་མོ་མ་ནིང་གསུམ་དུ་དབྱེ་བར་བྱ་སྟེ།  དེ་ཡང་ད་བ་ས་གསུམ་ནི་རྗེས་འཇུག་གི་ཕོ་ཡིག་དང།  འ་དང་ར་གཉིས་མོ་ཡིག་དང།  ག་ང་ན་མ་ལ་རྣམས་མ་ནིང་དུ་ཤེས་པར་བྱས་ནས།  སླར་ཡང་ནང་གསེས་ཀྱི་དབྱེ་བ་ནི།  ཕོ་ལ་སྐྱེས་བུ་རབ་འབྲིང་གསུམ་སྟེ་ད་བ་ས་རྣམས་སོ།  །མོ་ལ་མོ་ཙམ་དང་ཤིན་ཏུ་མོ་གཉིས་ཏེ་འ་དང་རའོ། །  མ་ནིང་ལ་འགྱུར་བ་མ་ནིང་ག་ང་ན་གསུམ་དང།  མཚན་གཉིས་པ་མ་དང།  མ་ནིང་མཚན་མེད་ལ་ཡིག་དག་དང་མཅས་པ་རྗེས་འཇུག་གིི་མ་ནིང་རྣམ་པ་གསུམ་དུ་འདོད་ཅེས་པ་སྟེ།   ཐོག་མར་རྟགས་ཀྱི་དབྱེ་བས་ངེས་པར་བྱའོ།  །འདི་ལ་ངོས་འཛིན་ལུགས་མི་
52.	འདྲ་བ་འགའ་སྣང་ཡང།  རེ་ཞིག་འདི་འཐད་པར་མངོན་ནོ། དེ་དག་གི་འཇུག་ཚུལ་སྤྱིར་བཤད་པ། གཉིས་པ་ལ།  དྲི་བས་མཚམས་སྦྱར་བ་དང།  ལན་གྱིས་རྒྱས་པར་བཤད་པ་གཉིས་ཀྱི་དང་པོ་ནི།  དེ་ལྟར་རྗེས་འཇུག་གི་ཡི་གེ་རྟགས་ཀྱིས་ངེས་པར་བྱས་ནས།  དེ་ཡང་སྔར་སྔོན་འཇུག་གི་སྐབས་སུ་བཤད་པ་བཞིན་བྱེད་པ་བཞི་བྱེད་དེ།  ཡི་གེ་གང་ལ་འཇུག་པར་བྱེད་པ་དང།   ངོ་བོ་གང་གིས་འཇུག་པར་བྱེད་པ་དང།  ཚུལ་ཇི་ལྟར་འཇུག་པར་བྱེད་པ་དང།  དགོས་པ་ཅིའི་ཕྱིར་འཇུག་པར་བྱེད་པ་རྣམས་སོ། །གཉིས་པ་ལ་བཞི།  གང་ལ་འཇུག་པ་བཤད།  གང་གིས་འཇུག་པ་བཤད།  ཇི་ལྟར་འཇུག་པ་བཤད།  ཅི་ཕྱིར་འཇུག་པ་བཤད་པའོ།།  	གང་ལ་འཇུག་པ་བསྟན་པ། དང་པོ་ནི།  རྗེས་འཇུག་བཅུ་བོ་ཡི་གེ་གང་ལ་འཇུག་པར་བྱེད་ཅེ་ན།  སྔོན་འཇུག་དང་མི་འདྲ་བར་ཡི་གེ་ཐམས་ཅད་ལ་རྗེས་སུ་འཇུག་པར་བྱེད་ཅེས་པའོ། །གང་གིས་འཇུག་པ་བཤད་པ། །གཉིས་པ་ནི།  འཇུག་བྱེད་ཡི་གེ་གང་ཞིག་གིས་ཞེ་ན།  རྗེས་འཇུག་བཅུ་བོ་དེ་དག་འཇུག་གི་གཞན་གྱིས་མ་ཡིན་ཞེས་པའོ། །
53.	ཇི་ལྟར་འཇུག་པ་སྤྱིར་བཤད་པ། གསུམ་པ་ཇི་ལྟར་འཇུག་པ་ལ་རྣམ་པ་གཉིས་ཡིན་ཏེ།  སྒྲའི་(སྒྲས་)འཇུག་ཚུལ་དང།  དོན་གྱི་འཇུག་ཚུལ་ལོ། །སྒྲ་འཇུག་ཚུལ་ལས་དྲག་ཞན་སྤྱིའི་འཇུག་ཚུལ་བཤད་པ།  དང་པོ་ལ།  དྲག་ཞན་སྤྱིའི་འཇུག་ཚུལ་བཤད།  ནང་གསེས་ཞིབ་ཏུ་འཇུག་ཚུལ་བཤད།  མ་ནིང་གི་འཇུག་ཚུལ་རྒྱས་པར་བཤད་པ་དང་གསུམ་གྱི་དང་པོ་ནི།  རྗེས་འཇུག་བཅུའི་ནང་ནས་ཕོ་ད་བ་ས་གསུམ་དང།  མོ་ལ་མོ་ཙམ་འ་དང་ཤིན་ཏུ་མོ་ར་སྟེ་གཉིས་དང།  མ་ནིང་ལ་འགྱུར་བ་མ་ནིང་ག་ང་ན་གསུམ་དང་མཚན་གཉིས་པ་མ་དང།  མ་ནིང་མཚན་མེད་ལ་ཡིག་སྟེ།  དེ་ལྟར་གསུམ་ཡོད་པའི་ཕོ་ཡིག་རྣམས་སྒྲ་གདངས་དྲག་པོའི་ཚུལ་དང།  མོ་ཡིག་རྣམས་ཞན་པའི་ཚུལ་དང།     མ་མིང་རྣམས་བར་མའི་ཚུལ་ཏེ།  དེ་ལྟར་དྲག་ཞན་བར་མ་རྣམ་པ་གསུམ་དུ་འཇུག་གོ  །ནང་གསེས་ཞིབ་ཏུ་འཇུག་ཚུལ་བཤད་པ། གཉིས་པ་ནི།  སྔོན་འཇུག་དང་མིང་གཞི་དང་རྗེས་འཇུག་གསུམ་ག་ཕོ་ཡིག་ཡིན་པ་ནི།  དྲག་པ་གསུམ་ཉིད་ནང་ཕྲད་པ་སྟེ།  དཔེར་ན།  བཀས་བཅད།  བསད་ཅེས་པ་དྲག་པའི་དྲག་པོར་ཤེས་པར་བྱ་ལ།  གལ་ཏེ་སྔོན་འཇུག་དང་མིང་གཞི་དང་རྗེས་འཇུག་གསུམ་ག་མོ་ཡིག་ཡིན་པ་ནི་ཞན་པ་ནང་ཕྲད་པ་སྟེ།  དཔེར་ན། 
54.	 འགང་འཚལ་ཞེས་པ་ལྟ་བུ་སྒྲ་ཞན་པའི་ཞན་པར་ཤེས་པར་བྱ་ཞིང་།  དེ་བཞིན་དུ་བཤད་མ་ཐག་པ་དེ་དག་ལ་ནང་གི་ཆ་ཤས་ཡི་གེ་དྲག་ཞན་གྱིས་དེ་དག་སོ་སོ་ལ་ཡང།   དྲག་པའི་དྲག་པ།  དྲག་པའི་ཞན་པ།  ཞན་པའི་དྲག་པ།  དྲག་པའི་ཞན་པ་ཞེས་དྲག་ཞན་གཉིས་སུ་དབྱེ་བར་བྱའོ། །མ་ནིང་གི་འཇུག་ཚུལ་རྒྱས་པར་བཤད་པ། གསུམ་པ་ནི།  རྗེས་འཇུག་གི་མ་ནིང་ལ་སོགས་པ་གསུམ་དུ་གང་གཏོགས་པ་དེ་དག་གི་སྒྲའི་འཇུག་ཚུལ་ལས།  ཐོག་མར་འགྱུར་བ་མ་ནིང་ག་ང་ན་གསུམ་ནི་ཕོ་ཡིག་དྲག་པོ་རྣམས་དང་ཕྲད་ན་དྲག་པར་ཏེ་ཕོ་ཡིག་་ཏུ་འགྱུར་ཏེ།  རྟག་པ།  རྐང་པ།  སྟོན་པ་ལྟ་བུའོ། །ཞན་པ་མོ་ཡིག་རྣམས་དང་ཕྲད་ན།  ཞན་པར་འགྱུར་ཏེ་མཉམ་པར་འཇོག་གོ།  །མཐོང་ངོ་།  །ཡིན་ནོ། །ལྟ་བུའོ། །དེའི་ཕྱིར་འགྱུར་བ་མ་ནིང་ཞེས་བྱའོ། ། མ་ནིང་མཚན་གཉིས་པ་མ་ཡིག་ནི་དྲག་ཞན་གཉིས་ཀ་དང་ནི་ཕྲད་གྱུར་ན་ཞེས་པ།  ཡེ་ཤེས་པ་བསྟིམས། རྐང་པ་བསྟུམས། བརྩོན་འགྲུས་བརྩམས་ལྟ་བུའི་མ་ཡིག་སྟེ།  ས་དང་ར་ནི་མོ་ཡིག་དང་ཀ་ཏ་བ་རྣམས་ཕོ་ཡིན་པ་གཉིས་ཀ་ཕྲད་པའོ།  །དེ་ནི་གཉིས་ཀ་ཅན་དུ་འགྱུར་ཞེས་པ།   ཕོ་མོ་གཉིས་ཀའི་རྟགས་ཅན་དུ་འགྱུར་ཏེ།  མ་ནིང་མཚན་གཉིས་པ་སྐྱེས་པ་དང་བུད་མེད་གཉིས་ཀའི་མཚན་དང་ལྡན་པ་བཞིན་ནོ།  །མ་
55.	 ནིང་མཚན་མེད་ལ་ཡིག་ནི་དྲག་ཞན་གཉིས་ཀ་དག་དང་མ་ཕྲད་ན།  གང་དུ་ཡང་མི་འགྱུར་ཏེ ། ཕྱག་འཚལ།  མཁལ་མ་དང།  ཐལ་མོ་དང།  འཆལ་བ་སོགས་མ་ནིང་དང་ཕྲད་པས་དྲག་ཞན་གཉིས་ཀའི་རྟགས་མེད་པ་སྟེ།  མ་ནིང་མཚན་མེད་པ་ཕོ་མོའི་རྟགས་མེད་པ་བཞིན་ནོ།  །རྒྱུ་མཚན་དེས་ན་རྗེས་འཇུག་གི་མ་ནིང་ལ་འགྱུར་བ་མ་ནིང་དང།  མ་ནིང་མཚན་གཉིས་པ་དང།  མཚན་མེད་མ་ནིང་སྟེ་གསུམ་དུ་འདོད་དོ།  །དེ་དག་ནི་རྗེས་འཇུག་བཅུའི་སྒྲའི་འཇུག་ཚུལ་ལོ། །དོན་གྱི་འཇུག་ཚུལ་ལས་སྔ་མ་གང་ལྟར་འགྱུར་བ་བཤད་པ། གཉིས་པ་དོན་གྱི་འཇུག་ཚུལ་ནི་རྣམ་པ་གཉིས་ཡིན་ཏེ།  སྔ་མ་གང་ལྟར་འགྱུར་བ་བཤད་པ་དང།  ཕྱི་མ་གང་ལྟར་འགྱུར་བ་བཤད་པའོ། །དང་པོ་ནི།  རྗེས་འཇུག་བཅུའི་དོན་གྱི་འཇུག་ཚུལ་ཡང་མིང་ངམ་ཚིག་སྔ་མ་གང་ལྟར་གྱུར་པ་ནི།  སྔར་སྔོན་འཇུག་ལྔའི་སྐབས་སུ།  ཅི་ཕྱིིའི་འཇུག་པར་བྱེད་ཅེ་ན།   །ཕོ་ནི་འདས་དང་གཞན་བསྒྲུབ་ཕྱིར།  །མ་ནིང་གཉིས་ཀ་ད་ལྟར་ཆེད། །མོ་ནི་བདག་དང་མ་འོངས་ཕྱིར།།  ཤིན་ཏུ་མོ་ནི་མཉམ་ཕྱིར་རོ། །ཞེས་བཤད་པ་བཞིན་སྦྱར་བར་བྱའོ། གལ་ཏེ་འདིར་འགའ་ཞིག སྔ་མ་སྔོན་འཇུག་སྔར་བཞིན་སྦྱར ། ཞེས་པ་ནི་ཚུལ་ཇི་ལྟར་འཇུག་པ་སྔར་སྔོན་
56.	འཇུག་གི་སྐབས་སུ།  ཕོ་ནི་དྲག་པའི་ཚུལ་གྱིས་ཏེ།  །ཞེས་སོགས་བཤད་པ་བཞིན་སྦྱར་བར་བྱ་བ་ཡིན་ཞིང་འདས་དང་གཞན་བསྒྲུབ་ཅེས་སོགས་ནི་སྔོན་འཇུག་གི་ཅི་ཕྱིར་འཇུག་པ་བཤད་པའི་སྐབས་ཡིན་པས་འདིར་མ་འབྲེལ་ཞིག།།  རྗེས་འཇུག་གི་ཅི་ཕྱིར་འཇུག་པ་ནི་འོག་ནས་སྟོན་པས་སོ་སྙམ་དུ་དོགས་པར་གྱུར་ན་དེའི་ཕྱིར་བརྗོད་པར་བྱ་སྟེ།  གཞུང་འདིར་སྔོན་འཇུག་དང་རྗེས་འཇུག་གཉིས་ཀ་འཆད་པའི་སྐབས་སུ།  དེ་ཡང་བྱེད་པ་བཞི་བྱེད་དེ།  གང་ལ་འཇུག་བྱེད་གང་གིས་བྱེེད།  །ཇི་ལྟར་འཇུག་བྱེད་ཅི་ཕྱིར་བྱེད། །ཅེས་བཞི་བཞིའི་སྒོ་ནས་སྟོན་པར་འདྲ་ཡང་ཁྱད་པར་ཅུང་ཟད་ཡོད་དེ།  སྔོན་འཇུག་ཇི་ལྟར་འཇུག་པའི་ཚུལ་འཆད་པ་ན།  སྒྲའི་འཇུག་ཚུལ་གཙོ་བོར་བྱས་ནས།  ཕོ་ནི་དྲག་པོའི་ཚུལ་གྱིས་ཏེ།  །ཞེས་སོགས་བཤད་ཅིང་དོན་གྱི་འཇུག་ཚུལ་དང་ཅི་ཕྱིར་འཇུག་པར་བྱེད་པ་ཐུན་མོང་དུ།  ཕོ་ནི་འདས་དང་གཞན་བསྒྲུབ་ཕྱིར།  །ཞེས་སོགས་གསུངས་སོ།  །རྗེས་འཇུག་གི་སྐབས་སུ་ནི་ཇི་ལྟར་འཇུག་པའི་ཚུལ་ལ་སྒྲའི་འཇུག་ཚུལདང་དོན་གྱི་འཇུག་ཚུལ་གཉིས་སུ་ཕྱི་ནས། སྒྲའི་འཇུག་ཚུལ་ཕོ་མོ་མ་ནིང་ལ་སྦྱར་བ་ནང་གསེས་ཀྱི་དབྱེ་བ་དང་བཅས་པ་རྒྱས་པར་བཤད་ཅིང།  དོན་གྱི་འཇུག་ཚུལ་སྔོན་འཇུག་ལ་ཁ་འཕངས་ནས་ཅི་ཕྱིར་འཇུག་པ་ནི་སྔོན་འཇུག་དང་རྗེས་འཇུག་གཉིས་ཀའི་ཐུན་མོང་བའི་དོན་སྟོན་པར་བྱེད་པ་ཡི་གེ་བཅུ་
57.	བོ་འདི་ལ་རག་ལས་སོ།  །ཞེས་པ་ཙམ་སྟོན་པར་བྱེད་པའི་ཕྱིར་དང།  སྒྲའི་འཇུག་ཚུལ་བཤད་མ་ཐག་པའི་རྗེས་སུ་ཡང།  སྔ་མ་སྔོན་འཇུག་ལྔ་བཞིན་སྦྱར།  །ཞེས་པ་ལ་ཕོ་ནི་ དྲག་པའི་ཚུལགྱིས་ཞེས་སོགས་སྒྲའི་འཇུག་ཚུལ་ཟློས་པའི་སྐྱོན་དང་། དོན་གྱིས་འཇུག་ཚུལ་ཆད་པའི་སྐྱོན་དུ་འགྱུར་བ་དང་།་ཕོ་ནི་འདས་དང་གཞན་བསྒྲུབ་ཕྱིར།  །ཞེས་པ་ལ་སོགས་པར།  ཆུ་བཀག  ཤིང་བཅད། དུམ་བུར་བཀས།  ཞེས་སོགས་སྔོན་འཇུག་གི་བ་ཡིག་གི་ནུས་པར་མ་ཟད་། རྗེས་འཇུག་གི་ཕོ་ཡིག་ད་བ་ས་རྣམས་ཀྱི་བྱེད་པར་ཡང་ཤིན་ཏུ་སྣང་བའི་ཕྱིར་རོ། །ཕྱི་མ་གང་ལྟར་འགྱུར་བ་སྤྱིར་བཤད་པ། གཉིས་པ་ཕྱི་མ་གང་ལྟར་འགྱུར་བ་བཤད་པ་ལ།  དྲག་ཞན་སྒྲ་མཐུན་འདྲེན་པའི་ཚུལ།  རྣམ་དབྱེ་སྔ་ཤུགས་ལ་འདྲེན་པའི་ཚུལ།  དེའི་ནང་གསེས་བྱ་བའི་ཚུལ་དང་གསུམ་ལས།  དྲག་ཞན་སྒྲ་མཐུན་འདྲེན་པའི་ཚུལ་བཤད་པ། དང་པོ་ནི།  རྗེས་འཇུག་གི་ཡི་གེ་བཅུ་བོ་ཞུགས་པའི་རྗེས་སུ་དོན་གསལ་བར་བྱེད་པའི་ཚིག་ཕྲད་དང།  རྣམ་དབྱེ་ཕྱི་མ་དག་གི་འདྲེན་ཚུལ་ནི།  ཕོ་ཡིས་ཏེ་མིང་གཞིའི་ཕོ་ཀ་ཅ་ཏ་པ་རྣམས་ཀྱིས་རྗེས་འཇུག་ཕོ་ཡི་མིང་མཐའ་འདྲེན་ཏེ།  ད་བ་ས་གསུམ་ཞུགས་པ་དྲང་བར་བྱ་སྟེ།  དཔེར་ན།  སྟོན་ཀ། དཔྱིད་ཀ  ཐད་ཀ།  ལན་
58.	ཅིག  སྐད་ཅིག  ཐབས་ཅིག  བསད་དེ།  གྱུར་ཏེ།  བཅས་ཏེ་དང།  བསད་པ། བཏབ་པ།  བཀས་པ་རྣམས་ལྟ་བུའོ། །མིང་གཞིའི་མོ་མ་ཡིག་རྗེས་འཇུག་གིས་མོ་ཡི་མིང་མཐའ་སྟེ་འ་ར་གཉིས་ཀྱིས་མིང་མཐའ་ཅན་དྲང་བར་བྱ་སྟེ།  དགའ་མ་ཟར་མ་ཞེས་པ་ལྟ་བུའོ།  །རྗེས་འཇུག་གི་མ་ནིང་ག་ལྟ་བུ་དག་གིས་ནི་རྗེས་འཇུག་གི་མ་ནིང་ག་ང་ན་མ་ལ་རྣམས་ཞུགས་པའི་མིང་མཐའ་དྲང་བར་བྱ་སྟེ།  དཔེར་ན།  བདག་གི  དྲུང་གི  ལྷས་བྱིན་གྱི།  གཏམ་གྱིས་སྦྱོར་བ།  དལ་གྱིས་བྱ་བ་ཞེས་པ་ལྟ་བུའོ། ། སྔར་སུམ་ཅུ་བར་རྣམ་དབྱེ་དྲུག་པའི་སྒྲ་མཐུན་སྦྱོར་བའི་ཆ་ནས་དང་འདིར་རྗེས་འཇུག་གི་སྒྲ་མཐུན་སྦྱོར་བའི་ཆ་ཤས་ནས་སྦྱར་བའོ། །རྣམ་དབྱེ་ལྔ་ཤུགས་འདྲེན་པའི་ཚུལ་བཤད་པ།  གཉིས་པ་ནི་བཤད་མ་ཐག་པའི་མིང་མཐའ་དེ་དག་ཉིད་ཀྱིས་ཀྱང་ནི་མིང་འཐའ་དེ་ཉིད་རང་གི་སྒྲ་དང་མཐུན་པའི་རྣམ་དབྱེ་རྣམས་འདྲེན་ཏེ།  རྣམ་དབྱེ་དང་པོ་ཆོས་དངོས་ཏེ་ངོ་བོ་ཙམ་བརྗོད་པ། སངས་རྒྱས།  སེམས་ཅན།  ཀ་བ།  བུམ་པ། སྣམ་བུ། རེ་ལྡེ་ཞེས་པ་ལ་སོགས་པ་མིང་རྐྱང་བ་རྣམས་དང།  གཉིས་པ་ལས་སུ་བྱ་བ་སྟེ།  ཤིང་ལ་འཛེགས།  ས་ལ་འབབ། ཤར་ཕྱོགས་སུ་འགྲོ།  སངས་རྒྱས་སུ་འགྱུར།  ཞེས་སོགས་ཀྱི་ལ་དང་སུ་ལ་སོགས་པ་རྣམ་
59.	དབྱེའི་སྒྲ་ཡིན་པ།  སྔར་ལ་དོན་སུ་རུ་དུ་ཞེས་སུམ་ཅུ་པར་དཔེར་བརྗོད་པ་རྣམས་དང།  རྣམ་དབྱེ་གསུམ་པ་བྱེད་པ་ནི་སྟ་རེས་ཤིང་བཅད།  ལྷས་བྱིན་གྱིས་ཟས་ཟོས་སོགས་ཀྱི་སྒྲ་དང།  རྣམ་དབྱེ་བཞི་བ། ཡང་དག་པར་རབ་ཏུ་སྦྱིན་པ།  འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་དང་།  བདག་དོན་བདག་ལ་ཐུགས་བརྩེའི་ཕྱིར་ཞེས་པ་དང།  སེམས་ཅན་ཀུན་ལ་སྨད་སླད་དུ་ཞེས་དང།  སངས་རྒྱས་ཀུན་ལ་བསྙེན་བཀུར་བྱས།  ཞེས་སོགས་ཀྱི་ཕྱིར་དང།  སླད་དང། ལའི་སྒྲ་རྣམས་དང།  རྣམ་དབྱེ་ལྔ་བ་འབྱུང་ཁུངས་ནི།  སངས་རྒྱས་ལས་ཆོས་ ཆོས་ལས་འཕགས་པའི་ཚོགས་ཞེས་དང།  རི་དབང་རྩེ་ནས་གང་ཞིག་ལྷུངས་གྱུར་པ། ཞེས་དང།  འདམ་རྫབ་མེད་པར་འདམ་ལས་སྐྱེས་པ་འབྱུང།  ཞེས་སོགས་ཀྱི་ནས་དང་ལས་ཀྱི་སྒྲ་རྣམས་དང།  དྲུག་པ་འབྲེལ་བ་ནི།  ཤིང་གི་ཡལ་ག་ ཁྱོད་ཀྱི་ལག་པ།  གཏན་གྱི་འདུན་མ།  རི་ཡི་རྩེ་མོ།  དེ་བཞིན་གཤེགས་པའི་དབུ།  ཞེས་པ་ལྟ་བུའི་གི་གྱི་ཀྱི་འི་ཡིི་རྣམས་དང་།  བདུན་པ་གནས་གཞི་ནི།  ཤིང་ལ་བྱ་གནས།  ས་འོག་ན་ཀླུ་ཞེས་སོགས་ཀྱི་ན་དང།  ལའི་སྒྲ་རྣམས་དང།  རྣམ་དབྱེ་དང་པོ་ཉིད་དོན་དེ་མངོན་དུ་ཕྱོགས་པར་བྱ་བའི་ཕྱིར་སྦྱར་བ།  བོད་པའི་སྒྲ་ཡང་དྲང་བར་བྱ་སྟེ།  ཀྱེ་རྒྱལ་བའི་སྲས་དག་ཅེས་པ་ལྟ་བུ་རྣམས་དང།   གཞན་ཡང་རྗེས་འཇུག་བཅུ་པོ་ལ་ཨོ་ཡིག་སྦྱར་བ་སླར་བསྡུ་བའི་སྒྲ།  རྟོག་གོ།
60.	 ཡོད་དོ། །སོགས་དང།  ལ་དོན་སུ་ལ་ཨུ་ཕྱིས་ནས།  །ཞེས་པའི་སྐབས་སུ་བཤད་པའི་ལྷག་བཅས་ཀྱི་སྒྲ་སྟེ་ཏེ་དེ་ཞེས་པ་རྣམས་དང།  རྗེས་འཇུག་ཡི་གེ་བཅུ་བོ་ལ་དྲུག་པ་སྦྱར་བ་འབྱེད་སྡུད་ཀྱི་སྒྲའི་ཞེས་པ་ལ་སོགས་པ་དང་ནིའི་སྒྲ་ལྟ་བུ་ངེས་གཟུང་ངམ་བརྣན་པ་དང།  བདག་པོའི་སྒྲ་རྟ་པ་དང་གསེར་པ་སོགས་པུ་ལིངྒའི་རྟགས་སུ་བཤད་པ་རྣམས་པ་རྣམས་དང།  དགག་པའི་སྒྲ་གཟུགས་མེད་སོགས་དང།  མ་རིག་པ་སོགས་སྔར་སྟྲཱི་ལིངྒའི་རྟགས་སུ་བཤད་པ་རྣམས་དང།  དགག་པའི་སྒྲ་མེད་པའི་བསྒྲུབ་པ་དང། ཡོད་ཀྱང་ལྟ་བུའི་ཚིག་གི་རྒྱན་དང།  དུས་འདས་མ་འོངས་པ་ལ་འཇུག་པ་དེ་ཞེས་པ་ལ་སོགས་པ་དེ་དག་མིང་སྔ་མའི་ཤུགས་ཀྱིས་ཚིག་ཕྲད་དང་རྣམ་དབྱེ་སྒྲ་ཕྱི་མ་དག་འདྲེན་པས་སྒྲ་དྲག་ཞན་རྗེས་སུ་མཐུན་པ་དག་གིས་དོན་གསལ་བར་བྱེད་པ་འབྱུང་བ་ཡིན་ནོ། །དེ་དག་གི་ནང་གསེས་གང་ལ་འཇུག་པ་བཤད་པ། གསུམ་པ་ནི།  བཤད་མ་ཐག་པ་དེ་དག་གིས་ནང་གསེས་གང་ལ་འཇུག་པ།  དེས་དེ་དག་ནང་གསེས་རྣམ་པར་དབྱེ་ཞེས་སྦྱར་ཏེ་ཇི་ལྟར་དབྱེ་ཞེ་ན།  མིང་མཐར་སྦྱར་བའི་ཚིག་ཟླ་བོ་འོག་མའི་མིང་དོན་ལས།  དོན་གྱི་ཁྱད་པར་གསལ་བྱེད་ཀྱི་སྒྲ་སྤྱི་འཇུག་ཅེས་པ་སྤྱི་ལ་ཁྱབ་པའི་སྒྲ་གང་ཞེས་པ་ལྟ་བུ་ཡོད་དམ་སྟེ།  ཡོད་པར་གྱུར་ན་དེ་ཡིས་དེ་ཞེས་པའི་སྒྲ་འདྲེན་པར་བྱེད་ལ། རྣམ་དབྱེ་གསུམ་པ་བྱེད་
61.	པའི་སྒྲ།  གིས་གྱིས་ཀྱིས་ལ་སོགས་པ་ཡོད་ན།  དེས་བྱས་པའི་འི་སྒྲ་འདྲེན་པ་དང།  དེ་བཞིན་དུ་བཞི་བ་ཆེད་བྱེད་ཀྱི་སྒྲ་དང་།  རྟེན་བྱེད་བདུན་པ་གནས་གཞིའི་སྒྲ་དང།  གཉིས་པ་ལས་སུ་བྱ་བ་དང།  བླང་བྱ་སྟེ་ལྔ་བ་འབྱུང་ཁུངས་དང།  བསྒྲུབ་པར་བྱ་བ་དྲུག་པ་འབྲེལ་བ་སྟེ།  ཤིང་གི་ཡལ་ག་ཞེས་པར།  ཡལ་ག་དེ་ཤིང་གི་ཡིན་པར་བསྒྲུབ་པར་བྱ་བ་ལྟ་བུ་དང།  མིང་དེའི་སྔོན་དུ་བོད་པའི་སྒྲ་ཀྱེ་ཞེས་པ་ལྟ་བུ་གནས་པའམ་གཞན་ཡང་ཚིག་དོན་འོག་མ་ལས་གོང་མའི་ངག་དོོན་ལྷག་མ་བསྡུ་རྒྱུ་ཡོད་པ་དཔེར་ན།  གཟུགས་ནས་ཞེས་པས་རྣམ་མཁྱེན་ཞེས་པ་སྡུད་པ་དང། ཕྱག་འཚལ་ནས་ཞེས་པས་བཤད་པར་བྱ་ཞེས་པ་ལྟ་བུ་དང་བསྡུ་རྒྱུ་མེད་པ་འདི་ནི་གཟུགས་སོ། ། འདི་ནི་ཚོར་བའི་ཞེས་པ་ལྟ་བུ་དང།  ཚིག་དོན་གོང་མ་ལས་ཀྱང་ངག་དོན་ཕྱི་མ་དང་བསྡུ་རྒྱུ་ཡོད་པ་སྔ་མ་དེ་བཞིན་ཏེ་ཇི་སྙེད་ཀྱི་དེ་སྙེད་འདྲེན་པའམ།  ཇི་སྙེད་ཅེས་པ་དེ་སྙེད་ལ་བསྙེགས་པ་དང།  དེ་བཞིན་དུ།  གང་ཕྱིར་དང་དེ་ཕྱིར་ཇི་ལྟར་དང་དེ་ལྟར་གང་དག་དང་དེ་དག་ལ་སོགས་པ་ངག་དོན་ཕན་ཚུན་བསྡུ་རྒྱུ་ཡོད་པ་དང། རྣམ་གྲངས་དག་གི་བཀོད་པ་ལ། བསྐྱར་བ་ཡོད་དམ་མེད་པ་ལ།  ཞེས་མིང་གི་རྣམ་གྲངས་ཀྱི་སྒྲ། རྒྱས་པ་དང་།  དབྱེ་བ་དང།   གསལ་བ་སོགས་བཀོད་པས།  དོན་ལ་བསྐྱར་བ་ཡོད་ཀྱང་ཚིག་ལ་བསྐྱར་བ་མེད་པ་དང་། ཚིག་ལ་བསྐྱར་
62.	བ་ལེགས་སོ་ལེགས་སོ་ཞེས་པ་ལ་སོགས་པ་ངོ་མཚར་བ་དང།  དགའ་བ་དང།  སྨད་པ་དང།  བརྩེ་བ་ལ་སོགས་པ་ལ་འཇུག་པ་ཟློས་ཀྱང་ཟློས་པའི་སྐྱོན་མེད་པ་དང་མེ་ཏོག་གཏོར་རབ་ཏུ་གཏོར།  མངོན་པར་རབ་ཏུ་གཏོར་ཞེས་པ་དང།  དགའ་ཞིང་མགུ་ལ་རངས་པ་ཞེས་པ་དང།  འུར་འུར་རབ་ཏུ་འུར་འུར་ཀུན་ཏུ་རབ་ཏུ་འུར་འུར་ཞེས་སོགས་ནི།  ཆུང་ངུ་དང་འབྲིང་དང་། ཆེན་པོའིི་དབྱེ་བས་ཟློས་པའི་སྐྱོན་མེད་པ་ལྟ་བུ་དང།  རྟ་པ་དང།  གསེར་པ་སོགས་ཕོ་སྒྲ་པུ་ལིངྒ་དང་ནི་གཟུགས་མེད་སོགས་དགག་པའི་མོ་སྒྲ་སྟྲཱི་ལིངྒ་དག་མིང་གི་མཐའ་ན་ཡོད་མེད་དང།  ཚིག་རྒྱན་གཉིས་དང་སྡུད་པར་འགྱུར། །ཞེས་པའི་སྐབས་སུ་བཤད་པའི་ཀྱང་དང་འང་དང། ཉེ་སྒྱུར་སམ་དང།  པ་རི་དང།  བི་དང། ནི་ར་ལ་སོགས་ཚིག་གི་རྒྱན་དུ་གྱུར་པ་རྣམས་ལ་ཡང་དོན་ལ་བསྙེགས་པ་ཡོད་པ།  དཔེར་ན།  བསུང་ལྡན་རྣམས་ཀྱང་ཡོངས་སུ་རྒྱས།  །བུང་བ་ཡང་ནི་དགའ་བ་འཕེལ། །སྐྱེད་མོས་ཚལ་དེའང་ལྷ་གནས་བཞིན། །ཞེས་པ་ལྟ་བུ་རྒྱན་སྡུད་གཉིས་ཀ་ཡིན་པ་དང།   དོན་ལ་བསྙེགས་པ་མེད་པའི་རྒྱན།  ཤིན་ཏུ་རབ་ཏུ་ཀུན་ཏུ།  རྣམ་པར་ངེས་པར་སོགས་ཀྱི་སྒྲ་ཉིས་འབྲེལ་དང་གསུམ་འབྲེལ་ཅན་ཁ་ཅིག་ཡིན་ཏེ།  དོན་ལ་ལྷག་པར་བསྙེགས་པ་མེད་པ་རྣམས་ནི་ཚིག་ལྷད་ཀྱིས་བསྟན་མི་དགོས་ཀྱིས་དོན་བཞིན་དུ་ཐོགས་ཤིང།  ཞེས་སྒྲ་སྦྱོར་བམ་པོ་གཉིས་པ་
63.	ལས་གསུངས་ཏེ།  དཔེར་ན།  ཉོན་མོངས་ཀུན་ལས་རྣམ་གྲོལ་བ།  །ཞེས་པའི་སྐད་དོད་ལ། བི་ནི་རྱུཀྟ། རྣམ་པར་ངེས་པར་གྲོལ་བ་ཞེས་པར་ཡོད་ཀྱང་ངེས་པར་ཞེས་པ་རྒྱན་ཡིན་གྱི་དོན་ལ་བསྙེགས་པ་མེད་པ་ལྟ་བུ་དང།  བསྟན་བྱ་ལྷག་མ་ཡོད་པ་སྟེ་དང་དེ་ཏེ་རྣམས་ལྷག་བཅས་ཀྱི་སྒྲ་དང།  ལྷག་མ་མེད་པ་སླར་བསྡུ་རྫོགས་དང་། སྐབས་ཀྱིབརྗོད་བྱཌྷི་ཚིག་དོན་རྫོགས་པ་དང་རྫོགས་པ་སོགས་ཀྱི་རྗེས་འཇུག་དེ་དག་གིས་ནང་གསེས་ཀྱི་བརྗོད་བྱ་ཕྲ་རགས་ཀྱི་འཇུག་པའི་རྣམ་དབྱེ་རྒྱ་ཆེར་རྟགས་པར་བྱའོ། །ཅིའི་ཕྱིར་འཇུག་པ་སྤྱིར་བསྟན་བོ། བཞི་པ་ཅི་ཕྱིར་འཇུག་པ་བཤད་པ་ལ།  འཕྲོས་དོན་ཡི་གེའི་འཇུག་པ་སྤྱིར་བཤད་པ་དང།  སྐབས་ཀྱི་གཞུང་ལུགས་ཀྱི་ཚིག་འབྲུ་དབྱེསྟེ་བཤད་པ་གཉིས་ཀྱི་དང་པོ་ནི།  ཡི་གེ་སྤྱིའི་འཇུག་པ་བཤད་པ།  སྤྱིར་ཡི་གེས་དོན་སྟོན་པ་ནི་ཡི་གེ་འཇུག་པའི་གནས་བརྒྱད་ལ་བརྟེན་པ་ཡིན་ཏེ། དེ་དག་ཀྱང་གང་ཞེ་ན།  སྒྲ་དང་སྐད།  མིང་དང་མཚན་མ།  བརྡ་དང་ཐ་སྙད། ཚིག་དང་དོན་རྣམས་སོ།  །དེ་ལ་སྒྲ་ནི་འདིར་ཟིན་པའི་སྒྲ་སེམས་ཅན་དུ་སྟོན་ཅིང་ལུང་སྟོན་པའོ།།  སྐད་ནི་ལེགས་པར་སྦྱར་བ་དང། རང་བཞིན་དང།  ཟུར་ཆག་དང།  ཤ་ཟའི་སྐད་དེ་བཞི་ལས།  གངས་ཅན་པའི་སྐད་
64.	ནི་ཟུར་ཆག་ཏུ་འདོད་དེ།  སློབ་དཔོན་དཎྜེའི་མེ་ལོང་དུ།  བ་ལང་རྫི་ལ་སོགས་པའི་ཚིག །  སྙན་ངག་ལ་ཟུར་ཆག་ཅེས་གནས། །བསྟན་བཅོས་རྣམས་ལ་ལེགས་སྦྱར་ལས། །གཞན་པ་ཟུར་ཆག་ཉིད་དུ་འདོད།  །ཅེས་པའོ།  །འོ་ན་ལེགས་སྦྱར་ལ་སོགས་པའི་སྐད་རིགས་བཞི་བོ། འཕགས་ཡུལ་ཁོ་ནའི་མ་ཡིན་ནམ་ཞེ་ན།  བདེན་མོད་ཀྱིས།  འོན་ཀྱང་ཡི་གེ་འཇུག་པའི་གནས་ཀྱིས་སྐད་ལ་ལེགས་སྦྱར་ལ་སོགས་པ་བཞི་ལས་མ་བཤད་པ་དང།  དཎྜིའི་ལུང་གི་ལེགས་སྦྱར་ལས་གཞན་པ་ཟུར་ཆག་ཏུ་གྲུབ་པ་དང།  བོད་དང་རྒྱ་ནག་ལ་སོགས་པའི་ཡུལ་ཆེན་པོའི་སྐད་དུ་ཡང་།   སྡུད་པ་པོ་རྣམས་ཀྱིས་གསུང་རབ་བསྡུས་པར།  འཕགས་པ་འཇིག་རྟེན་དབང་ཕྱུག་གིས་གསུངས་པའི་རིགས་པས།  ལེགས་སྦྱར་ལས་གཞན་པའི་ཡུལ་སྣ་ཆོགས་པའི་སཀད་གསུང་རབ་ལ་འཇུག་པའི་སྐད་ཐམས་ཅད་ཟུར་ཆག་ཏུ་མངོན་ནོ།  །མིང་ནི་ཆོས་རྣམས་ཀྱི་ངོ་བོ་ཉིད་ཀྱི་ཚིག་བླ་དྭགས།  ཆོས་མངོན་པའི་ལུགས་ཀྱི་ཡི་གེ་འདུས་པའི་བདག་ཉིད་ཅན་དང།  བརྡ་སྤྲོད་པའི་ལུགས་ཀྱི་རྣམ་དབྱེའི་མཐའ་ཅན།  དཔེར་ན།  ཀ་བ། བུམ་པ།  ས།  ཆུ།  མེ།  རླུང་།  བ་ལང།  སེང་གེ།  ཞེས་པ་ལྟ་བུ་ལ་སོགས་པ་སྟེ།  དེ་ལྟར་བརྗོད་པས་དོན་ལ་བློ་གཞོལ་བར་བྱེད་པས་ནཱ་མ་སྟེ་མིང་ཞེས་བྱ་ལ།  དོན་དེ་མཚོན་པར་བྱེད་ཅིང་སྣང་བར་ནུས་པའི་ཆ་་ནས་མཚན་མ་ཞེས་བྱ་སྟེ། 
65.	 མིང་དང་མཚན་མ་ནི་དེ་ལྟ་བུའོ།  དེ་ལ་བརྡ་ནི།  མིང་དང་མིང་ཅན་འབྲེལ་བར་བྱེད་པ།  སྒྲ་དང་དོན་གྱིས་སྤྱིའི་རྣམ་པ་ཅན་སྨྲ་བར་བྱེད་པའི་དུས་ཅན་གྱི་བདག་ཉིད།  དཔེར་ན།  ཤིང་ཞེས་པའི་མིང་དེ།  མིང་ཅན་ཡལ་ག་ལོ་མ་ཅན་དེའི་རིགས་དང་རྟོགས་པས་གཅིག་ཏུ་སྦྲེལ་བར་བྱེད་དེ།  སྨྲ་བ་པོས་ཤིང་ཞེས་བརྗོད་པ་ན།  ཉན་པ་པོ་དང་སྨྲ་བ་པོ་གཉིས་ཀའི་རྟགས་ཡུལ་དུ་ཤིང་གི་རྣམ་པ་དོན་སྤྱིར་འཆར་ཞིང།  ངག་དེ་ཐོས་པ་ལས་ཤིང་རང་མཚན་པ་དངོས་ལ་ཐ་སྙད་འདོར་ལེན་བྱེད་པ་ཡིན་ནོ།  ། ཐ་སྙད་ནི།  དངོས་ལ་ཐ་སྙད་མེད་པ།  འཇུག་ལྡོག་བྱེད་པའི་ཕྱིར་ནམ་གྱིས་བཏགས་པ་སྟེ།  གདུང་འདེགས་ཀྱི་ཤིང་ལ་ཀ་བ་ཞེས་བཏགས་པ་ལྟ་བུ་དང།  འདི་ཡང་བཏགས་པའི་ཤེས་པ་དང།  བརྗོད་པ་དང་འཇུག་པར་བཅས་པ་སྟེ་འདི་ཀ་བ་ཡིན་ནོ་སྙམ་པའི་ཤེས་པ་ནི་བཏགས་པའི་ཤེས་པ་དང།  ཀ་བ་ཞེས་པའི་སྒྲར་བརྗོད་པ་ནི་བརྗོད་པ་དང།  ཀ་བ་ཡིན་པས་ཁང་ཁྱིམ་བྱེད་པར་བརྩོན་པ་ནི་འཇུག་པ་སྟེ།  དེ་ལྟར་ན་བརྡ་ནི།  དོན་དེ་ལ་ཐ་སྙད་བྱ་བའི་ཕྱིར་ཐོག་མར་མིང་དུ་བཏགས་པ་སྟེ།  གོ་བར་བྱེད་པ་དང་སྨྲ་བར་བྱེད་པའི་དུས་ཅན་ནོ།  །རིག་པའི་གཏེར་ལས། ཡལ་ག་ལོ་མ་ལྡན་མཐོང་ནས།   །དེ་ལ་ཤིང་གི་བརྡ་འདོགས་པ།  །བརྡ་དེ་རིགས་ལ་སྦྱོར་བར་བྱེད།  །རིགས་དེ་
66.	གཞན་སེལ་ལས་གཞན་མིན།  །ཞེས་དང།  ཚད་མ་རྣམ་འགྲེལ་ལས།  སྒྲ་རྣམས་ཀྱིས་ནི་བརྡར་བཏགས་སྟོན། །དེ་ནི་ཐ་སྙད་ཆེད་དུ་བྱས། ། དེ་ཚེ་ངང་གི་མཚན་ཉིད་མེད།  །དེས་ན་དེ་ལ་བརྡར་མ་ཡིན། །ཞེས་གསུངས་སོ། །དེས་ན་མིང་དང། མཚན་མ་དང།  བརྡ་དང།  ཐ་སྙད་དང།   དེའི་དོན་དེའི་ངོ་བོ་ཙམ་བརྗོད་པའི་ཆ་ནས་མིང་དང།  དོན་དེ་མཚོན་པར་བྱེེད་པས་མཚན་མ་དང།  ཐ་སྙད་ཀྱི་ཕྱིར་སྔར་མེད་པ་ལ་གློ་བུར་དུ་འདོད་པས་སྦྱར་བ་བརྡ་དང།  དེ་ཉིད་དུ་འཇུག་ལྡོག་བྱེད་ཕྱིར་བརྗོད་པས་ཐ་སྙད་དོ།  །ཞེས་བྱའོ།  །ཚིག་ནི་ཆོས་མངོན་པའི་ལུགས་ཀྱིས། མིང་འདུས་ནས་དོན་གྱི་ཁྱད་བརྗོད་པ་སྟེ།  འདུས་བྱས་མི་རྟག་ཅེས་པ་ལ་སོགས་པ་ལྟ་བུའོ།།  བརྡ་སྤྲོད་པའི་ལུགས་ཀྱིས།  རྣམ་དབྱེ་ཏིང་སུབྲ་གང་རུང་གི་མཐའ་ཅན་དོན་གྱི་ངོ་བོ་དང་ཁྱད་པར་ཅི་རིགས་པ་བརྗོད་པའོ།།  དོན་ནི་ཆོས་རྣམས་ཀྱི་གནས་ལུགས་ཇི་ལྟར་གནས་པ་ཉིད་དོ།  །དེ་ལྟར་སྒྲ་དང་སྐད་ལ་སོགས་པ་བརྒྱད་པོ་དེ་དག་ལ་ཡི་གེ་དག་ཇི་ལྟར་འཇུག་ན་སྒྲ་དང་དོན་གཅིག་ཏུ་བསྲེས་ནས་འཛིན་པའི་བློའི་དབང་གིས་འཇུག་སྟེ།  བློ་དེ་སྐྱེ་བ་ལ་ཡང།  བརྡ་བྱེད་པའི་དུས་ན་ཤེས་པ་གཞན་ལས་ཁྱད་པར་དུ་བྱེད་པའི་ཆོས་ལྔ་དང་ལྡན་དགོས་ཏེ།  དོན་ལ་དམིགས་པ་དང།  སྒྲ་ལས་བྱུང་བ་དང།  མཐུན་པར་སྣང་བ་དང།  ཐུན་མོང་དུ་གྲགས་
67.	པ་དང་། མངོན་པར་ཞེན་པ་རྣམས་སོ། དེ་དག་སོསོའི་ནུས་པ་ཡང་། དོན་ལ་དམིགས་པས་ནི་དོན་སྤྱིའི་ནུས་པ་སྐྱེད་པར་བྱེད་དོ། སྒྲ་ལས་བྱུག་བས་ནི་སྒྲ་སྤྱིའི་རྣམ་པ་སྐྱེག་པར་བྱེད་དོ། མཐུན་པར་སྣང་བ་དང་། ཐུན་མོང་དུ་གྲགས་པས་ནི་ཞེན་པ་སྐྱེ་ཞིང་གཞན་ལ་གོ་བར་ནུས་སོ།  །མངོན་པར་ཞེན་པས་ནི་མིང་དང་མིང་ཅན་འབྲེལ་བར་བྱེད་དོ།  །སྐྱེ་བའི་རིམ་པ་དང། བརྡ་བྱེད་པའི་དུས་ན།  ཕལ་ཆེར་ནི་དང་པོར་གདུང་འདེགས་པའི་ཤིང་མཐོང་བ་ན།  འདིའི་མིང་ཅི་ཞེས་ཐ་སྙད་འདོགས་པའི་བློ་སྐྱེ་ལ།  དེའི་ཚེ་གཞན་གྱིས་འདི་ཀ་བ་ཞེས་པའི་སྒྲ་རྗད་པར་བྱེད་དོ། ཁ་ཅིག་ནི་དངོས་པོ་ཀ་བ་ཞེས་པའི་སྒྲ་ཙམ་ཐོས་ནས། འདི་གང་གི་མིང་ཡིན་པ་འཚོལ་བའི་བློ་སྐྱེ་ལ།།  དེའི་ཚེ་སྨྲ་བ་པོ་གཞན་གྱིས་ཀ་བ་ཞེས་བསྟན་པ་ནི་མིང་ཅན་དང་འབྲེལ་བའི་ཤེས་པ་སྐྱེའོ།། མངོན་པར་ཞེན་པ་གསུམ་པ་ནི།  དང་པོ་དོན་མངོན་སུམ་དུ་གྱུར་ནས།  དེ་ནས་ཕྱིས་དོན་དང་འདྲ་བའི་མིང་ཅན་གྱི་ཤེས་པ་སྐྱེ་བ་ན་རྣམ་པ་དེ་ཉིད་ལ་དོན་དེ་ཉིད་དུ་མངོན་པར་ཞེན་པ་སྐྱེའོ། ། དེ་ནས་མིང་གི་ཐ་སྙད་བཏགས་པ་ན་སྒྲའི་རྣམ་པ་ཡི་གེའི་རྣམ་པའི་བདག་ཉིད་དུ་མངོན་པར་ཞེེན་པ་སྐྱེའོ། །དེ་ནས་སྒྲའི་རང་གི་མཚན་ཉིད་བརྗོད་པ་ན།  རང་གི་མཚན་ཉིད་ལ་རྣམ་པ་དེ་ཉིད་དུ་
68.	མངོན་པར་ཞེན་པ་སྐྱེ་སྟེ། དེ་ལྟར་ཞེན་པའི་དབང་གིས་མིང་དང་མིང་ཅན་འབྲལ་བར་བྱེད་དོ། །ཞེན་པ་གསུམ་པ་འདི་ལ་མངོན་པར་ཞེན་པས་ནི་སྨྲ་བ་པོ་རྣམས་དོན་སྟོན་པ་ལ་སྒྲ་སྨྲ་བར་བྱེད་པའང་ཡིན་ལ། ཉན་པ་པོ་བརྡ་ལ་བྱང་བ་དག་སྒྲ་ཡི་དོན་ཁོངས་སུ་ཆུད་པར་བྱེད་པའང་ཡིན་ནོ།།  ཞེན་པ་བཞི་བ་ནི་གང་ཟག་བླུན་པོ་བསྟན་བཅོས་ལ་བློ་མ་བྱང་བ།  སློབ་མར་ཞུགས་པ་དག་ཡི་གེ་སྟོན་པའི་གཟུགས་ལ་ཡི་གེ་ཉིད་དུ་འཛིན་ཏེ།  དེའི་དབང་གིས་ཡི་གེའི་རྣམ་པ་རྣམ་པར་རྟོག་པ་དང་བཅས་པའི་ཤེས་པ་ལ་ནི་གསལ་བར་སྣང་བ།  སྒྲ་སྤྱིའི་རྣམ་པའང་ཡི་གེ་གཟུགས་ཀྱི་རྣམ་པར་ཡིད་ལ་བྱེད་པར་འགྱུར་ཏེ།  གླེགས་བམ་བྲིས་པ་ལ་བརྗོད་པའི་ཡུལ་བྱེད་པ་ཡིན་ནོ།  །སྨྲ་བ་པོ་དང་ཉན་པ་པོ་བརྡ་ལ་བྱང་པ་དག་ལ་སྒྲ་ལས་བྱུང་བའི་ཤེས་པ་སྐྱེས་བའི་ཚུལ་ནི།   སྨྲ་བ་པོ་དག་སྒྲ་བརྗོད་པ་ནི་སྔོན་བརྡ་བྱེད་པའི་དུས་སུ་ཡན་ལག་ལྔ་ཚུལ་བཞིན་འདྲིས་པར་བྱས་པས།  ཕྱིས་ཐ་སྙད་བྱེད་པ་ན་ཚུལ་དེ་འབད་པ་མེད་པར་འབྱུང་སྟེ།   འདི་ལྟར་དོན་གྱི་དངོས་པོ་ཉེ་ཡང་རུང་རིང་ཡང་རུང་།   དོན་དང་འདྲ་བ་དོན་ཉིད་དུ་ཤེས་པའི་རྣམ་པ་གཉིས་མངོན་སུམ་དུ་བྱས་ཏེ།  སྒྲའི་རྣམ་པར་ཞེན་པ་ལས་སྒྲ་རང་གི་མཚན་ཉིད་ཀྱི་རྐྱེན་གཞན་དག་ལའང་བརྟེན་ཏེ་སྒྲ་བརྗོད་པར་བྱེད་དོ། ། ཉན་པ་པོ་དག་ཀྱང་སྔོན་བརྡའི་དུས་ན་གོམས་པས་ད་ལྟ་སྒྲ་ཐོས་པ་ན་སྒྲའི་མཐུས་
69.	སྒྲ་ཙམ་གྱིས་རྣམ་པ་སྐྱེས་པ་ལ།  སྔོན་སྒྲའི་རྣམ་པ་ལ་དོན་གྱིས་རྣམ་པར་ཞེན་པས་དེའི་དབང་གིས་དེ་ནི་འདི་ཡིན་ནོ་སྙམ་དུ་སྔོན་བརྡའི་དུས་དང་གཅིག་ཏུ་བསྲེས་ནས་དོན་གྱི་རྣམ་པར་རྟོག་གོ  །  སྔོན་གྱི་ཡུལ་ལ་དམིགས་པ་ད་ལྟར་གྱི་ཡུལ་ལ་དམིགས་པ་གཉིས་རྟོག་བཅས་ཀྱི་ཤེས་པས་གཅིག་ཏུ་བསྲེས་པའི་ཕྱིར་མཐུན་པར་སྣང་བའི་ཡན་ལག་དགོས་སོ།  །སྔོན་གྱི་སྒྲའི་རྣམ་པའང་དེ་བཞིན་དུ་བསྲེ་དགོས་པས་ཐུན་མོང་དུ་གྲགས་པའི་ཡན་ལག་དགོས་སོ། ། འོ་ན་བསྲེས་པས་ཅི་ཞིག་བྱེད་ཅེ་ན།  མ་བསྲེས་ན་སྔོན་གྱི་དོན་ཡང་གཞན་ཡིན་ལ།  ད་ལྟར་གྱི་དོན་ཡང་གཞན་ཡིན་པས།  སྔོན་གྱི་དོན་ལ་བརྗོད་པའི་སྒྲས་ད་ལྟར་གྱི་དོན་ལ་འཇུག་མི་ནུས་ཏེ་བརྡ་ཤེས་པ་ཙམ་ལ་དོན་དགག་པ་བརྗོད་པས་དོན་མེད་པར་འགྱུར་རོ།  །སྒྲ་ཡང་དེ་བཞིན་ཏེ།  ད་ལྟར་གྱི་སྒྲ་སྔོན་གྱི་མ་ཡིན་པས་དོན་ལ་འཇུག་མི་ནུས་པ་སྟེ།  དེའི་ཕྱིར་གཅིག་ཏུ་བསྲེས་པས་སྒྲའིི་དོན་གོ་བར་བྱེད་པའི་ནུས་པ་ཡོད་པ་ཡིན་ནོ།  །ཡན་ལག་དེ་དག་གི་ངོ་བོ་ཡང་དོན་ལ་དམིགས་པ་ནི།  སྔར་དབང་བོོ་དང་ཤེས་པ་དོན་དང་ཕྲད་པ་ན་དོན་མཐོང་བ་ལྗོན་ཤིང་ལྟ་བུ་དང། ཕྱིས་དེའི་རྣམ་པ་སྣང་བ་ལ།  ཁ་དོག་དང་དབྱིབས་དང་བྱ་བ་བྱེད་པའི་ནུས་པ་དག་ལ་ཞེན་པའི་སྒོ་ནས་དོན་ལ་དམིགས་པ་འཆར་བ་ཡིན་ནོ། །སྒྲ་ལས་བྱུང་བ་ནི།  ཐུན་མོང་དུ་གྲགས་པའི་སྒྲ་ལས་བྱུང་བ་སྟེ། 
70.	 ཐུན་མོང་དུ་མ་ག།གས་པའི་སྒྲ་དབུས་པས་མཐའ་འཁོབ་པའི་སྒྲ་པ་ལས་བྱུང་བ་ལྟ་བུ་ནི་ཡན་ལག་ཉམས་པའི་རྒྱུ་ཡིན་ནོ། །མཐུན་པར་སྣང་བ་ནི་ཀ་བའི་ཁ་དོག་དང་དབྱིབས་དང་བྱ་བ་བྱེད་པའི་ནུས་པ་དག་བརྡ་སློབ་པའི་ཤེས་པ་ལ་ཇི་ལྟར་སྣང་བ་དེ་ལྟར་བརྡ་སྟོན་པ་པོ་དང་གཞན་དག་ལ་ཡང་དེ་ལྟར་སྣང་བ་ཡིན་ཏེ།  འདིས་དམིགས་པ་མཐུན་པར་སྣང་བ་ཡིན་ནོ།། ཐུན་མོང་དུ་གྲགས་པ་ནི་བརྡ་སྟོན་པ་པོའི་སྒྲ་གཞན་དག་དང་ཐུན་མོང་དུ་གྲགས་པ་སྟེ་སྒྲ་སྤྱིའི་རྣམ་པའང་དེ་ཉིད་དོ།  །མངོན་པར་ཞེན་པ་ནི་བཤད་ཟིན་ཏོ། །ཡི་གེ་འཇུག་པའི་གནས་བརྒྱད་པོ་དེ་དག་གི་སྔོན་གྱི་མཁས་པ་ཆེན་པོ་དག་གིས་གནས་བརྒྱད་བཤད་པའི་རྗེས་སུ་འབྲངས་ཏེ་ཅུང་ཟད་བཤད་པའོ།།སྐབས་ཀྱི་གཞུང་དོན་དངོས་བཤད་པ།གཉིས་པ་ནི།  ལེགས་པར་སྦྱར་བའི་སྐད་དུ་ཡང། ཁམས་དང་རྐྱེན་གྱིས་འཇུག་པ་མཐའ་ཡས་པ་བསྟན་བཅོས་རྒྱ་ཆེན་པོས་རྟོགས་པར་བྱ་དགོས་པ་ཡོད་ནའང།  གངས་ཅན་གྱི་སྐད་འདི་ལ་རྗེས་འཇུག་གི་ཡི་གེ་བཅུས་བསྡུས་ཏེ་གཞུང་ཉུང་ངུས་ཤེས་སླ་བར་མཛད་པ་ནི་རྗེ་བཙུན་འཇམ་པའི་དབྱངས་ཀྱི་རྣམ་སྤྲུལ་མཁན་པོ་ཆེན་པོ་འདིའི་ཕུལ་དུ་བྱུང་བའི་རྣམ་པར་ཐར་བ་ཉིད་ཡིན་པས།  རྒྱ་གར་གྱི་མཁན་པོ་དག་གིས་བསྔགས་པ་མཛད་པར་གྲག་གོ། ། དེ་ནས་
71.	  རྗེས་འཇུག་བཅུའི་དོན་སྟོན་བྱེད་ཀྱི་གཙོ་བོར་བསྟན་པ་ནི། རྗེས་འཇུག་རྣམས་ཅི་ཕྱིར་འཇུག་པར་བྱེད་ཅེ་ན་ཞེས་མཚམས་སྦྱར་ནས།  མིང་དང་ཚིག་གི་གོ་དོན་གསལ་བར་བྱེད་པ་ནི།  སྤྱིར་མོ་ཡིག་དང།  ཁྱར་པར་སྔོན་འཇུག་དང་རྗེས་འཇུག་གིི་ཡི་གེ་ལ་རག་ལས་སོ་ཞེས་སྟོན་པ་སྟེ།  ཚུལ་ཇི་ལྟར་ན།  ཡི་གེའི་ཁོངས་ནས་ཏེ་ཡི་གེ་གཉིས་སམ་དུ་མ་འདུས་པ་ལས་མིང་ཀ་བ་ཞེས་སོགས་བྱུང་སྟེ་མིང་གི་ཁོངས་ནས་ཏེ་མིང་གཉིས་སམ་གསུམ་འདུས་པ་ལས་ཚིག འདུས་བྱས་མི་རྟག   ཟག་བཅས་སྡུག་བསྔལ་སོགས་དང་ཙན་དན་གྱི་ཀ་བ་གསེར་གྱི་བུམ་པ་ཞེས་སོགས་བྱུང་སྟེ།   ཚིག་གི་དོན་རྣམ་པར་སྟོན་པར་བྱེད་པ་ནི། དཔེར་ན། ཙན་དན་གྱི་ཀ་བས་བཏེག་པའི་ཁང་བཟང་གི་རྟནབབས་སྟེང་ན་གསེར་གྱི་བུམ་ོ་དག་བཀོད་པ།   ཞེས་སོགས་ཀྱི་ངག་ཏུ་གྲུབ་པ་ནི་རྗེས་འཇུག་མོ་ཡིག་རྣམས་ལ་དོན་སྟོན་པའི་ངག་བརྗོད་པ་མེད་པར་འགྱུར་ལ།  ཕོ་ཡིག་དེ་དག་རྣམས་ལ་ཡང་འཇུག་པར་བཅས་པ་སྟེ།  སྔོན་འཇུག་དང་རྗེས་འཇུག་དག་མེད་ན་ནི།  དོན་གྱི་ངོ་བོ་ཙམ་བརྗོད་པའི་མིང་དང་ཁྱད་པར་བརྗོད་པའི་ཚིག་ཀྱང་གསལ་བར་བྱེད་མི་ནུས་ཤིང།  མིང་ཚིག་གསལ་བར་གྱུར་པ་མེད་ན་ནི།  འཇིག་རྟེན་དུ་དོན་རྣམ་པར་བརྗོད་པའི་ངག་ཡོད་པར་མི་འགྱུར་རོ། །དེ་ལྟར་གྱུར་ན་འཇིག་རྟེན་དུ་
72.	ཐ་མལ་པ་གྲུབ་མཐའ་ལ་མ་ཞུགས་པ་རྣམས་ཀྱི་དོན་མཚོན་པའི་བརྗོད་པ་ཀུན་ཀྱང་མེད་པར་འགྱུར་ལ།  གང་ཟག་གྲུབ་མཐའ་ལ་ཞུགས་པ་ལའང་ཕྱི་ནང་གཉིས་ལས། ཕྱི་རོལ་མུ་སྟེགས་ཀྱི་བསྟན་བཅོས་རིག་བྱེད་བཞི་སྨྲ་བའང་ཡོད་པར་མི་འགྱུར་ཞིང་།  ནང་པ་སངས་རྒྱས་པའི་ཉན་ཐོས་དང།  རང་རྒྱལ་དང།  སངས་རྒྱས་ཀྱི་བསླབ་པ་བརྗོད་པའི་གཞུང་རྣམས་ཀྱང་མེད་པར་འགྱུར་རོ།      །དཔེར་ན།  ཇི་ལྟར་འཇིག་རྟེན་ན་གནས་པའི་སེམས་ཅན་རྣམས་ལ་ཕུང་བོ་དང།  ཁམས་དང། སྐྱེ་མཆེད་དང། གྲུབ་མཐའ་མཆོག་དམན་ལ་སོགས་པ་ཁྱད་པར་གཞན་ཡང་ཡོད་མོད་ནའང། འདི་དང་འདིའོ་ཞེས་བརྡ་མ་སྤྲད་པར་ཐོག་མ་ནས་རང་ཉིད་ཀྱིས་ནི་མི་ཤེས་པ་བཞིན་ནོ།  །དེ་བཞིན་དུ་ཡི་གེའི་འཇུག་ཚུལ་རྣམས་སྨྲ་བ་ཀུན་ལ་གནས་པར་གྱུར་ཀྱང།   བརྡ་མ་སྤྲད་པར་ཚིག་རང་གི་གནས་ཚུལ་དེ་ཉིད་ཇི་ལྟ་བ་བཞིན་མ་ཤེས་པས་ཚིག་འདིས་དོན་འདི་སྟོན་ནོ་ཞེས་པ་རྣམ་པར་དབྱེ་བ་འདྲེས་པར་དོན་ལ་སྦྱོར་བ་ག་ལ་ཤེས།  རྒྱུ་མཚན་དེའི་ཕྱིར་སྨྲ་བའི་དབང་ཕྱུག་གི་རྗེས་སུ་འབྲང་སྟེ་ཐོན་མི་སམྦྷོ་ཊ་བདག་གིས་སྨྲས་པ་འདི་གངས་ཅན་སྐྱེ་བོ་ཀུན་གྱིས་རྟོགས་པར་གྱུར་ཅིག་ཅེས་པའོ།། བྱཱ་ཀ་རཱ་ཎའི་རྟགས་ཀྱིི་འཇུག་པ་ཞེས་བྱ་བའི་བསྟན་བཅོས་སློབ་དཔོན་ཨ་ནུས་མཛད་པའི་རྣམ་པར་བཤད་པ་རྫོགས་སོ།། འདི་ནི་མཁྱེན་རབ་ཐུགས་རྗེ་ཚད་
73.	མེད་པ་མངའ་བའི་རྡོ་རྗེ་སློབ་དཔོན་ཆེན་པོ་དཔལ་ཀུན་བཟང་བརྩེ་པའི་ཞལ་སྔ་ནས་གཞུང་འདི་དག་བོད་སྐད་ཀྱི་རྩ་བ་ཁུངས་མར་འདུག་པས་ཤིན་ཏུ་གསལ་བར་གྱིས་ཞེས་བཀའ་གནང་བ་དང།  དོན་དུ་གཉེར་བའི་བློ་གསལ་བ་པནྱཤྲཱིས་ཡང་ཡང་བསྐུལ་བ་ལ་བརྟེན་ནས།  བརྡ་སྤྲོད་པའི་གཙུག་ལག་ཆ་ཤས་རིག་པ་འགོས་ལོ་ཙཱ་བ་དྷརྨ་པཱ་ལ་བྷ་དྲ་ཞེས་བགྱི་བས་སྦྱར་བའོ།། ཞེས་པ་བསིལ་ལྡན་ལྗོངས་ཀྱི་བསྟན་པའིི་སྲོལ་འབྱེད་ཆེན་པོ་ཐོན་མི་སམྦྷོ་ཊས་མཛད་པའི་སུམ་རྟགས་རྩ་འགྲེལ་འདི་ཉིད་འབྲི་ཀློག་མཐའ་དག་ལ་མེད་དུ་མི་རུང་བ་ལྟ་བུའི་ངེས་པ་རྙེད་ནས་སྡེ་དགེ་ལྷུན་གྲུབ་སྟེང་དུ་སྡེ་དགེ་གདན་ས་པ་སངས་རྒྱས་བསྟན་ུས་རབ་བྱུང་བཅུ་གཉིས་པའི་ཉི་སྒྲོལ་བྱེད་པ་ཤིང་སྤྲེལ་ལོའི་ས་ག་ཅན་གྱི་ཟླ་བའི་དཀར་ཚེས་ལ་ཆོས་སྦྱིན་མི་ཟད་པའི་རྒྱུན་སྤེལ་བའི་དགེ་བས་ལུང་རྟོགས་དམ་པའི་ཆོས་ཀྱི་ཚིག་དོན་འཁྲུལ་མེད་དར་ཞིང་རྒྱས་པའི་རྩ་ལག་ཏུ་གྱུར་ཅིག།།སརྦཆདྷལམྦྷཝདྔྷུ།།    

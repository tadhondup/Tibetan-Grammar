རྩོམ་པ་པོ་དམུ་དགེ་བསམ་གཏན།
ཨོ་སྭ་སྟི། ཁམས་གསུམ་དམུ་རྒོད་འགྲོ་བ་མཐའ་དག་གིས།  །དགེ་བའི་གྲིབ་བསིལ་དཔལ་ལ་སྤྱོད་པའི་ཕྱིར། །བཀྲ་ཤིས་འཁོར་ལོའི་དགོན་གྱི་ཆོས་གྲྭ་ལས། །ཆོས་རྒྱུན་མི་བཟད་བདུད་རྩིའི་གྲུ་ཆར་སྤྲོས། །སརྦ་མངྒ་ལ།།  །།༄༅།།བོད་ཀྱི་བརྡའི་བསྟན་བཅོས་སུམ་ཅུ་བ་དང་རྟགས་ཀྱི་འཇུག་པའི་ཚིག་འགྲེལ་རབ་གསལ་སྒྲོན་མེ་ཞེས་བྱ་བ་བཞུགས་སོ། །སྨུག་སྤྲིན་དབྱིངས་སུ་དག་པའི་ནམ་མཁའ་ལ། །འོད་བརྒྱའི་དཔལ་འབར་དཀྱིལ་འཁོར་ཡོངས་སུ་རྫོགས། །ཚ་ཟེར་སྤྲོས་པས་འཇིག་རྟེན་སྐྱོང་བ་ལ། །བློ་ལྡན་སྐྱེ་བོ་སུ་ཞིག་གུས་མི་འགྱུར། །ལེགས་པར་རྟོགས་ན་གཞུང་ལུགས་རབ་འབྱམས་ལ། །འཇུག་པའི་ཤེས་རབ་སྣང་བ་མཆོག་སྟེར་ཞིང་་། །གཟུར་གནས་མཁས་པ་མགུ་འི་ལེགས་བཤད་མཆོག །གངས་ཅན་བརྡ་སྤྲོད་ཚིག་དོན་ཅུང་ཟད་འགྲེལ། །དེ་ལ་འདིར་མཁས་མཆོག་ཐོན་མིས་མཛད་པའི་སུམ་ཅུ་བ་དང་རྟགས་ཀྱི་འཇུག་པའི་ཚིག་དོན་ཅུང་ཟད་འགྲེལ་བ་ལ།  དཔེ་བརྗོད་སོགས་རྒྱས་པ་སྔར་ཡི་གེའི་སྤྱི་རྣམ་བློ་གསལ་འཇུག་ངོགས་སུ་དོན་གྱི་ཚུལ་དུ་བཤད་ཟིན་པས།  དེར་བལྟ་བར་བྱ་ཞིང་།  འདིར་རྩ་བའི་ཚིག་དོན་འགྲེལ་བ་ལ་གཉིས། སུམ་ཅུ་བའི་ཚིག་དོན་འགྲེལ་བ་དང་།  རྟགས་ཀྱི་འཇུག་པའི་ཚིག་དོན་འགྲེལ་བའོ། །དང་པོ།  སུམ་ཅུ་བའི་ཚིག་དོན་ཅུང་ཟད་འགྲེལ་བ།མཚན་གྱི་དོན་དང་། གཞུང་གི་དོན་དང་། མཇུག་གི་དོན་ནོ། །དང་བོ་ནི། ལེགས་སྦྱར་གྱི་སྐད་དུ་བྱཱ་ཀ་ར་ཎ་མཱུ་ལ་ཏྲི་ཤད་ནཱ་མ། བོད་སྐད་དུ། ལུང་སྟོན་པ་རྩ་བ་སུམ་ཅུ་བ་ཞེས་བྱ་བ།  ཞེས་གསུངས་ཏེ།  རྒྱ་གར་ན་སྐད་རིགས་ཆེན་པོ་བཞི་ཡོད་པའི་ལེགས་སྦྱར་གྱི་སྐད་དུ་བྱཱ་ཀ་ར་ཎ་སོགས་སོ། །དེ་བོད་གངས་ཅན་གྱི་སྐད་དུ་བསྒྱུར་ན། ལུང་སྟོན་པ་སོགས་སུ་འགྱུར་རོ། །དེ་ལ་བྱཱ་ཀ་ར་ཎ་ནི་ལུང་སྟོན་པའམ་བརྡ་སྤྲོད་པ་སྟེ། སྒྲའི་མཚན་ཉིད་མིང་ཚིག་ཡི་གེའི་རྣམ་འགྱུར་གྱི་སྒོ་ནས་ལུང་དུ་སྟོན་པའམ་བརྡ་སྤྲོད་པས་དེ་སྐད་ཅེས་བྱའོ། །མཱུ་ལ་ནི་རྩ་བ། ཏྲི་ཤད་ནི་སུམ་ཅུ་བ་སྟེ། བོད་ཀྱི་བརྡ་སྤྲོད་པའི་རྩ་བའམ་ཕྱི་མོ་ཡིན་པས་རྩ་བ། ཀཱ་ལི་སུམ་ཅུ་བོའི་སྦྱོར་བ་རྒྱ་ཆེར་སྟོན་པས་བརྗོད་བྱའི་སྒོ་ནས་བཏགས་པའོ། །ནཱ་མ་ནི་ཞེས་བྱ་བ་ཞེས་པ་སྟེ། མིང་དེ་སྐད་ཅེས་བྱའོ་ཞེས་པའོ། །སྐད་རིགས་ཆེན་པོ་བཞི་ནི། ལེགས་པར་སྦྱར་བའི་སྐད། ཡུལ་མི་རང་བཞིན་པའི་སྐད། ཟུར་ཆག་པའི་སྐད། བི་ཤ་ཙི་ཤ་ཟའི་སྐད་དེ་བཞིའོ། །འདིར་ཀཱ་ལི་སུམ་ཅུ་བརྗོད་བྱར་བྱེད་པའི་ཆ་ནས་སུམ་ཅུ་བ་ཞེས་བཏགས་པ་ཡིན་ན། རྟགས་འཇུག་གི་རྩ་བས་ཀྱང་ཀཱ་ལི་སུམ་ཅུ་བརྗོད་བྱར་བྱེད་པས། དེའི་མིང་ལའང་སུམ་ཅུ་བ་ཞེས་འདོགས་རིགས་སོ་ཞེ་ན། ཁྱབ་པ་མ་ངེས་ཏེ། དཔེར་ན། སློབ་དཔོན་ཀླུ་སྒྲུབ་ཀྱི་གསུང་གི་དབུ་མ་རྩ་ཤེས་ཀྱིས་ཤེར་ཕྱིན་གྱི་མདོའི་བརྗོད་བྱ་གཙོ་བོར་སྟོན་པས་ན། རྩ་བ་ཤེས་རབ་ཅེས་མིང་བཏགས་མོད། ཤེར་མདོའི་བརྗོད་བྱ་སྟོན་པའི་གཞུངཡོད་ཚད་ལ་མིང་དེ་འདོགས་དགོས་པའི་ངེས་པ་མེད་པ་བཞིན་ནོ། ། ཤོ་ལོ་ཀ་སུམ་ཅུ་ཡོད་པས་མིང་དེ་ལྟར་བཏགས་སོ་ཟེར་ན། དེ་ཡང་མི་ཆོག་པ་མེད་དེ། དཔེར་ན། སློབ་དཔོན་དབྱིག་གཉེན་གྱི་གསུང་གི་ཉི་ཤུ་བ་ལྟ་བུ་ཤོ་ལོ་ཀའི་གྲངས་དང་ལེའུའི་གྲངས་དང་བམ་གྲངས་སོགས་ཀྱི་སྒོ་ནས་བཏགས་པའང་མང་ངོ་། །འོན་ཀྱང་འདི་ལ། མཆོད་བརྗོད་དང་མཇུག་སྨོན་བརྩིས་ན་ཤོ་ལོ་ཀ་སུམ་ཅུ་ལས་མང་ལ། མ་བརྩིས་ནའང་ཤོ་ལོ་ཀ་སུམ་ཅུ་ལ་རྐང་བ་གཅིག་གིས་མི་འདང་བ་མཁས་པ་སྔ་མ་དག་གིས་བཤད་དོ། །འགྱུར་ཕྱག་གི་ཚུལ་དུ། སྨྲ་བའི་དབང་ཕྱུག་ལ་ཕྱག་འཚལ་ལོ། །ཞེས་སྨོས་ཏེ། སྨྲ་བ་ནི་ངག་དང་། དབང་ཕྱུག་ནི་དབང་འབྱོར་བ་ཡིན་ལ། ངག་གི་རང་བཞིན་ཤེས་བྱའི་ངོ་བོ་དང་རྣམ་པ་མ་ལུས་པ་ཇི་ལྟ་བ་བཞིན་སྨྲ་བ་ལ་ཐོགས་པ་མེད་པར་རང་དབང་དུ་སྤྱོད་པའི་འཇམ་དཔལ་དབྱངས་ལ་ཕྱག་འཚལ་ལོ། །ཞེས་པའོ། །ཕྱག་འཚལ་བ་ནི་འདུད་པ་སྟེ།  ལུས་ངག་ཡིད་གསུམ་གྱི་ཕྱག་གསུམ་མོ། །འགྱུར་ཕྱག་གི་ཚུལ་དུ་ཕྱག་འཚལ་ཞེས་པ་ནི། སློབ་དཔོན་རང་ཉིད་གཙོར་བྱས་པའི་ལོ་པཎ་དག་གིས་ལེགས་སྦྱར་བོད་སྐད་དུ་བསྒྱུར་བའི་ཚེ། འགྱུར་མཐར་ཕྱིན་པའི་ཆེད་དུ་འདོད་པའི་ལྷལ་ཕྱག་བྱེད་པ་བཞིན་དུ་རང་ཉིད་ཀྱིས་གཞུང་རྩོམ་པའི་ཚེ་ནའང་དེ་ལྟར་བྱས་སོ། །	གཉིས་པ་གཞུང་གི་དོན་ལ། བསྟན་བཅོས་ལ་འཇུག་པའི་སྒོ་དང་། སྒོ་དེ་དང་ལྡན་པའི་བསྟན་བཅོས་དངོས་བཤད་པ་གཉིས་སོ། །	དང་བོ་ལ། མཆོད་བརྗོད་དང་། རྩོམ་པར་དམ་བཅའ་བ་གཉིས་ལས། དང་བོ་དཀོན་མཆོག་ལ་ཕྱག་བྱ་བ་ནི། གང་ལ་ཡོན་ཏན་མཆོག་མངའ་བའི། །དཀོན་མཆོག་དེ་ལ་ཕྱག་འཚལ་ལོ། །ཞེས་པ་སྟེ། གང་ཞེས་པ་སྤྱི་སྒྲ་ཡིན་ལ། ལ་ཞེས་པ་ནི་བདུན་པ་གནས་གཞིའི་སྒྲ་ཡིན། ཡོན་ཏན་ཞེས་བྱ་བ་ནི་ཕན་ཡོན་ནམ་འབྲས་བུའི་ཁྱད་པར་ལེགས་པའི་མིང་སྟེ། རྒྱུ་ཁྱད་པར་བ་ལས་བྱུང་བའི་འབྲས་བུའོ། །མཆོག་ཅེས་པ་ནི་རྩེ་མོ་དང་ཕུལ་དུ་བྱུང་བའི་དོན་ཏེ་ཚིག་རྒྱན་ཡང་ཡིན་གསུངས། མངའ་བ་ཞེས་པ་ནི། ཡོད་པའམ་ལྡན་པའི་མཆོག་ ཆོས་དཀོན་མཆོག་ དགེ་འདུན་དཀོན་མཆོག་སྟེ་གསུམ་ལ་ཟེར་རོ། ། དེ་ཞེས་བྱ་བ་ནི་ངེས་བཟུང་གི་སྒྲ་ཡིན་ལ། ལ་ཞེས་བྱ་བ་ནི་བཞི་བ་དགོས་ཆེད་ཀྱི་སྒྲ་ཡིན། ཕྱག་འཚལ་བ་ནི་བཤད་ཟིན་ཏོ། །དོན་བསྡུས་ན། གང་ལ་ཡོན་ཏན་གྱི་མཆོག་མངའ་ན། དཀོན་མཆོག་དེ་ལ་མངའ་བས། དེ་ལ་ཕྱག་འཚལ་ལོ། །ཞེས་པའོ། །འདིའི་ལ་ཡིག་ནི་འགའ་ཞིག་གིས་རྣམ་དབྱེ་གཉིས་པར་འདོད་དེ་དཀོན་མཆོག་ནི་ཕྱག་བྱ་བའི་ཡུལ་ཡིན་པ་ལས། གང་གི་ཆེད་དུ་ཕྱག་བྱ་བའི་ཡུལ་མིན་ཏེ། དཀོན་མཆོག་གི་ཆེད་དུ་ཕྱག་བྱ་མི་དགོས་སོ། །སྒྲ་གཞུང་ལས་ཕྱག་འཚལ་བ་སོགས་ལ་བཞི་བ། ཞེས་གསུངས་པ་ནི་གོམས་སྲོལ་གྱི་དམིགས་བསལ་ཙམ་ཡིན་ནོ་ཟེར། ལེགས་བཤད་གསེར་ཕྲེང་སོགས་ཕར་ཕྱིན་གྱི་འགྲེལ་བ་རྣམས་སུ། ཤིང་གི་ཆེད་དུ་ཆུ་འདྲེན་པ་ལ་ཤིང་ལ་ཆུ་འདྲེན་ཟེར་བ་ལྟར། ཤེར་ཕྱིན་གྱི་ཆེད་དུ་ཕྱག་འཚལ་བ་ལ་ཤེར་ཕྱིན་ལ་ཕྱག་འཚལ་ལོ་ཞེས་པའོ། །ཞེས་ཤེར་ཕྱིན་རང་རྒྱུད་ལ་སྐྱེ་ཞིང་འཕེལ་བའི་དོན་དུ་ཤེར་ཕྱིན་ལ་ཕྱག་འཚལ་བར་འདོད་པ་དང་། དཀོན་མཆོག་གི་གོ་འཕང་ཐོབ་པའི་ཆེད་དུ་དཀོན་མཆོག་ལ་ཕྱག་བྱས་པར་འདོད་དེ། རྒྱུ་སྐྱབས་དང་འབྲས་སྐྱབས་གཉིས་ཀྱི་ནང་ནས་འབྲས་སྐྱབས་ལ་བསམ་པར་སྣང་ངོ། ལེགས་སྦྱར་གྱི་གཞུང་མཐའ་དག་ལ། ཕྱག་འཚལ་བ་ལ་བཞི་བའོ་གསུངས་པ་ལྟར་ཕྱག་འཚལ་བ་ལ་རྣམ་དབྱེ་བཞི་བ་བྱིན་པ་ཤ་སྟག་འདུག་པས། དམིགས་བསལ་ཡིན་ན། སྤྱིར་བཏང་དང་དམིགས་བསལ་གཉིས་ལས་དམིགས་བསལ་ཁྱབ་ཆེ་བར་འགྱུར་བས་དཔྱོད་པའི་གཞི་ཡིན་ལ། རྣམ་འགྲེལ་ལས། སྒྲ་ནི་བརྗོད་འདོད་རྗེས་འབྲང་ཕྱིར། གསུངས་པ་ལྟར་བརྗོད་འདོད་ལ་སྦྱར་ན་གཉིས་ཀ་ཡོད་པར་སྣང་མོད། ཁ་ཚོན་གཅོད་དཀའ་བས་དཔྱོད་ལྡན་དག་གིས་དཔྱད་པར་བྱའོ། །    འཇམ་དབྱངས་ལ་ཕྱག་འཚལ་ལོ། །ཞེས་པ་སྟེ། གང་ཞེས་པ་སྤྱི་སྒྲ་དང་། གིས་ཞེས་པ་རྣམ་དབྱེ་གསུམ་པ་བྱེད་པ་དང་། སྒྲ་དབྱངས་ནི་འདིར་དབྱངས་ཡིག་དང་། དབྱངས་ཡིག་ཐོག་མར་གསུངས་པ་སྟེ། སྔོན་གྱི་གཏམ་རྒྱུད་ལས། དབྱངས་ཡིག་འཇམ་དཔལ་གྱིས་ཐོག་མར་གསུངས་པར་བཤད་པ་དང་སྒོ་བསྟུན་ནས། གང་གིས་སྒྲ་དབྱངས་གསུངས་པ། ཞེས་སྤྱིའི་ཚུལ་དུ་སྨོས་པ། དེ་ཉིད་ངོས་བཟུང་བའི་ཕྱིར། འཇམ་པའི་དབྱངས་ཞེས་སྨོས་ཏེ། རྒྱུའི་སྐྱོན་ཉོན་མོངས་པའི་རྩུབ་རེག་དང་། ངོ་བོའི་སྐྱོན་སྒྲ་དང་མིང་ཚིག་སོགས་མི་སྙན་པ་ཉམས་པ་མ་འབྱོར་བ་དང་མ་འབྲེལ་བ་སོགས་ཀྱི་རྩུབ་རེག་དང་བྲལ་བའི་འཇམ་པའི་ཁྱད་པར་དང་ལྡན་པའི་དབྱངས་དེ་མངའ་བས་ན་འཇམ་པའི་དབྱངས་ཞེས་བྱ་བ་དེ་ལ་ཕྱག་འཚལ་ལོ། །ཞེས་པ་སྟེ། འཇམ་པའི་ཞེས་པའི་འི་ཡིག་ནི་ཁྱད་གཞི་དང་ཁྱད་ཆོས་གཞིག་གཅིག་ཏུ་སྡུད་པའི་འབྲེལ་སྒྲའོ། །སྒྲའི་ལྷ་ལ་ཕྱག་བྱ་བ་ནི། གང་གིས་མིང་གཞི་སྔོན་གསུངས་པའི། རྟག་ཞི་བ་ལ་ཕྱག་འཚལ་ལོ། །ཞེས་པ་སྟེ་གཞན་རྣམས་གོང་ལྟར་ལ། མིང་གཞི་ནི། མིང་གང་ལས་བྱུངབའི་གཞི་སྟེ། ཀ་ལ་སོགས་པའི་གསལ་བྱེད་རྣམས་སོ། །གང་གིས་མིང་གཞིའི་ཡི་གེ་ཐོག་མར་གསུངས་པ་བོ། ལྷ་རྟག་ཞི་བ་ལ་ཕྱག་འཚལ་ལོ། །ཞེས་པའོ། །དེ་ཡང་ཡི་གེ་སྔོན་བྱུང་གི་ལོ་རྒྱུས་ལས། ཡི་གེ་ཁྱབ་འཇུག་ལྷ་ཡིས་བཀོད། འཇམ་དཔལ་དབྱངས་ཀྱིས་ང་རོས་དྲངས། །ཞེས་དང་། སྒྲའི་རིག་བྱེད་ཚངས་པས་ཐོག་པར་བྱས་པར་གྲགས་པས་ཕྱི་རོལ་བའི་གཏམ་རྒྱུད་དེ་དག་དང་སྒོ་བསྟུན་ནས། རྟག་ཞི་བ་སྟེ་ཚངས་པ་དང་ཁྱབ་འཇུག་ལ་ཕྱག་བྱས་པའོ། །རྟག་ཞི་བ་ཞེས་པའང་འགྲེལ་བ་སྤྱན་རས་གཟིགས་བརྟུལ་ཞུགས་སུ། ཕྱི་རོལ་བས་ཚངས་པ་དང་ཁྱབ་འཇུག་གཉིས་ཀ་ལ་རྟག་པ་དང་། ཞི་བའི་ལུས་ཡོད་པར་འདོད་པར་བཤད་པས། དེ་གཉིས་ཀ་ལ་རྟག་ཞི་བའི་མིང་ཐོབ་པར་བཤད་དོ། །     ཐ་སྙད་ཀྱི་རིག་གནས་ལ་བཀའ་དྲིན་ཆེ་བའི་དངོས་བརྒྱུད་ཀྱི་བླ་མ་སྟེ་སློབ་དཔོན་རྣམས་ལ་ཡང་ཕྱག་བྱ་བ་ནི། སྡེབ་སྦྱོར་ལེགས་མཛད་མཁས་རྣམས་དང་། བླ་མ་ལ་ཡང་ཕྱག་འཚལ་ནས། ཞེས་པ་སྟེ། ཡི་གེ་ཕན་ཚུན་རྣམ་དབྱེ་ཚིག་ཕྲད་རྐྱེན་ལ་སོགས་པས། སྡེབ་ཅིང་སྦྱོར་བའི་སྒྲ་རིག་པ་དང་། སྙན་ངག་གི་རིག་གནས་དང་། ལྕི་ཡང་སྡེབ་པའི་སྡེབ་སྦྱོར་གྱི་རིག་གནས་སོགས་མཛད་པའི་མཁས་པ་རྣམས་དང་། སློབ་དཔོན་རང་ཉིད་ལ་དངོས་སུ་བཀའ་དྲིན་ཆེ་བའི་བླ་མ་ལྷ་རིག་པའི་སེང་གེ་དང་། ཡིག་མཁན་ལེགས་བྱིན་སོགས་ལ་ཡང་ཕྱག་འཚལ་ལོ་ཞེས་པའོ། །ཡང་ནི་གོང་གི་དེ་རྣམས་སུ་མ་ཟད་པའོ། །གཉིས་པ་རྩོམ་པར་དམ་བཅའ་བ་ནི།། ནས།། བསླབ་པ་ཀུན་གྱི་གཞི་འཛིན་ཅིང་།། རིག་བྱེད་སྨྲ་བ་རྣམས་ཀྱི་རྒྱུ།། མིང་ཚིག་བརྗོད་པ་ཀུན་གྱི་གཞི།། ཡི་གེའི་སྦྱོར་བ་བཤད་པར་བྱ།། ཞེས་པ་སྟེ། དེ་ལྟར་མཆོད་བརྗོད་དང་རྩོམ་པར་དམ་བཅའ་གཉིས་རྒྱུན་གཅིག་ཏུ་སྦྱོར་ཞིང་གོ་རིམ་སྟོན་པའི་ཕྱིར། ནས་ཞེས་སྨོས་ཏེ། མཚམས་སྦྱོར་བའི་སྒྲའོ།། སྤྱིར་བསླབ་པ་ནི། ཚུལ་ཁྲིམས་ཀྱི་བསླབ་པ། ཏེང་ངེས་འཛིན་གྱི་བསླབ་པ། ཤེས་རབ་ཀྱི་བསླབ་པ་སྟེ་གསུམ་ཡིན་ལ། འདིར་དངོས་སུ་བསྟན་པ་ནི། རྟགས་འཇུག་གི་སྐབས་ནས་གསུངས་པའི། ཉན་ཐོས་ཀྱི་བསླབ་པ། རང་རྒྱལ་གྱི་བསླབ་པ། སངས་རྒྱས་ཀྱི་བསླབ་པ་སྟེ་གསུམ་མོ།། འདི་ནི་ནང་བ་སངས་རྒྱས་པའི་ཆོས་སྐད་ཡིན། ཕྱི་རོལ་བའི་རིག་བྱེད་བཞི་ནི། མཆོད་སྦྱིན། ངེས་བརྗོད། སྲིད་སྲུང་། སྙན་ངག་གི་རིག་བྱེད་དེ་བཞི་ལ་ཟེར་བ་ཡིན་ལ། དེ་ཡང་མཆོད་སྦྱིན་ནི། མཐོ་རིས་ཀྱི་ཕྱིར་མཆོད་སྦྱིན་བྱེད་པ་དང་། ངེས་བརྗོད་ནི། སྒྲ་རིག་པ་ལ་ཟེར། སྲིད་སྲུང་ནི། རྒྱལ་སྲིད་དང་ཆབ་སྲིད་སྲུང་བ་དང་སྤེལ་བ་ལ་ཟེར། སྙན་ཚིག་ནི། ཚིག་རྒྱན་གྱི་སྦྱོར་བའོ།། མིང་ནི་ཀ་ལ་སོགས་པའི་ཡི་གེ་དུ་མ་འདུས་ནས་དོན་གྱི་ངོ་བོ་ཙམ་བརྗོད་པ། ཁང་བ། བཅའ་ལག མི། ཟོག་ཅེས་པ་ལྟ་བུ་ཡིན་ལ། ཚིག་ནི། མིང་དུ་མ་འདུས་ནས་དོན་གྱི་ངོ་བོ་དང་ཁྱད་པར་སྦྱར་ནས་སྟོན་པ། ཁང་བའི་ནང་། བཅའ་ལག་གི་ཁ་དོག མིའི་མགོ། ཟོག་གི་ར་ཞེས་པ་ལྟ་བུ་དང་། བརྗོད་པ་ནི། ཚིག་གི་རྒྱུན་ནོ།། དེས་ན། ནང་བ་སངས་རྒྱས་པའི་བསླབ་པ་ཀུན་ཏེ་ཚང་མ་སྨྲ་བར་བྱེད་པའི་གཞིའམ་རྒྱུ་བྱེད་པ་དང་། ཕྱི་རོལ་བའི་རིག་བྱེད་ཀྱི་གཞུང་ལུགས་སྨྲ་བའི་རྒྱུའམ་རྩ་བ་ཡིན་པ་དང་། མིང་ཚིག་བརྗོད་པ་ཀུན་ཏེ་མཐའ་དག་གི་རྒྱུའམ་རྩ་བ་ཡིན་པས། དེའི་སྦྱོར་བ་བཤད་པར་བྱ། ཞེས་པའོ།། གཞུང་འདིའི་དགོས་སོགས་ཆོས་བཞི་ནི། ཡི་གེ་སྦྱོར་བ་ནི། གཞུང་འདིའི་བརྗོད་བྱ། གཞུང་འདི་ལ་བརྟེན་ནས། ཡི་གེའི་སྦྱོར་བ་ཤེས་པ་ནི། གཞུང་འདིའི་དགོས་པ། ཡི་དེ་སྦྱོར་བ་ཤེས་པ་ལ་བརྟེན་ནས་རང་རང་གི་དམིགས་ཡུལ་མཐར་ཐུག་འགྲུབ་པ་ནི། གཞུང་འདིའི་ཉིང་དགོས། དེ་གསུམ་ཕྱི་མ་ཕྱི་མ་སྔ་མ་སྔ་མ་དང་འབྲེལ་བ་ཡིན་པས། འདི་ལ་བརྗོད་བྱ། དགོས་པ། ཉིང་དགོས། འབྲེལ་བ་སྟེ་དགོས་སོགས་ཆོས་བཞི་ཚང་ངོ།།གཉིས་པ་གཞུང་གི་དོན་ཏེ་བསྟན་བཅོས་དངོས་འཆད་པ་ལ། ཡི་གེའི་སྦྱོར་བ་དང་། ཚིགས་བཅད་འགྲོལ་བའི་མན་ངག་གཉིས། དང་པོ་ལ། ཡི་གེ་སྦྱོར་བའི་བཞི་ཡི་གེའི་རྣམས་གཞག་དང་། ཡི་གེའི་སྦྱོར་བ་དངོས་ཀྱིས་མིང་ཚིག་གི་འཇུག་པ་བསྟན་པ་གཉིས། དང་བོ་ལ་དབྱེ་བའི་སྒོ་ནས་ངོ་བོ་ངོས་བཟུང་བ་དང་། སྔོན་རྗེས་སུ་འཇུག་པ་དང་མི་འཇུག་པའི་ཁྱད་པར་བསྟན་པ་གཉིས། དང་པོ་ལ་ཡང་རྩ་བའི་དབྱེ་བ་དང་། ཡན་ལག་གི་དབྱེ་བ་གཉིས་ལས། དང་པོ་ནི། ཡི་གེ་ཨཱ་ལི་ཀཱ་ལི་གཉིས། ཞེས་གསུངས་ཏེ། ཨཱ་ལི་ནི་ཕྲེང་སྟེ་དབྱངས་དང་། ཀཱ་ལི་ནི་ཀ་ཕྲེང་སྟེ་གསལ་བྱེད་ཀྱི་མིང་ཡིན། གཉིས་ཞེས་པ་ནི་དབྱེ་བའི་ངོ་བོ་དེ་གཉིས་སུ་ངེས་པར་སྟོན་པའོ།། གཉིས་པ་ཡན་ལག་གི་དབྱེ་བ་ནི། ཨཱ་ལི་གསལ་བྱེད་ཨི་སོགས་བཞི།། ཀཱ་ལི་སུམ་ཅུ་ཐམ་པའོ།། ཞེས་གསུངས་ཏེ། ཨཱ་ལི་ནི་ཨ་ཕྲེང་དང་། གསལ་བྱེད་ནི་གསལ་བར་བྱེད་པ་སྟེ། མཚོན་པར་བྱེད་པ་ཞེས་བྱ་བའི་དོན་ནོ།། གང་གསལ་བར་བྱེད་ན། ཨཱ་ལི་སྟེ་ཨ་ཕྲེང་གསལ་བར་བྱེད་པའམ་མཚོན་པར་བྱེད་པ་ཡིན་ལ། ཚུལ་ཇི་ལྟར་མཚོན་པར་བྱེད་ན། བོད་ཀྱི་དབྱངས་གསལ་ལ་ཨ་ཡིག་མེད་པས། ཨ་ཕྲེང་གི་དོན་དངོས་སུ་མེད་ཀྱང་། ལེགས་སྦྱར་གྱི་དབྱངས་ལ་ཨ་ཡིག་ལ་སོགས་པའི་ཕྲེང་བ་དངོས་སུ་ཡོད་པས་དེ་ལ་ཨ་ཕྲེང་ཞེས་བཏགས་པ་བཞིན་དུ། བོད་ཀྱི་ཨི་ལ་སོགས་པ་ཡང་དེའི་ནང་ནས་ཕྱུང་ཤིང་དེ་དང་ཆ་མཐུན་པས་ཨཱ་ལི་ཞེས་བཏགས་སུ་རུང་བར་མཚོན་ཞིང་གོ་བར་ནུས་པའི་སྒོ་ནས་སོ།། དེའི་གྲངས་ངེས་བསྟན་པའི་ཕྱིར། ཨི་སོགས་བཞི་ཞེས་སྨོས་ཏེ། ཨི་ལ་སོགས་པ་ཨི་ཨུ་ཨེ་ཨོ་བཞི་ཡོད་པས་དེར་ངེས་པའོ།། ཀཱ་ལིའམ་ཀ་ཕྲེང་ནི་སུམ་ཅུ་ཐམ་པ་སྟེ། ཀ་ནས་ཨའི་བར་གྱི་སུམ་ཅུ་ཐམ་པའོ།།གཉིས་པ་སྔོན་རྗེས་སུ་འཇུག་པ་དང་མི་འཇུག་པའི་ཁྱད་པར་ལ་མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་ནི། དེ་ལས་རྗེས་འཇུག་བཅུ་ཡིན་ཏེ།། དེ་ལས་ལྔ་ནི་སྔོན་དུའང་འཇུག།། མི་འཇུག་པ་ནི་ཉི་ཤུའོ།། ཞེས་གསུངས་ཏེ།། དེ་ནི་བརྗོད་ཟིན་འདས་པ་དེའོ།། དེ་ཡང་གོང་གི་ཀཱ་ལི་སུམ་ཅུ་བོ་དེ་ལས་ཞེས་པ་སྟེ། ལས་ཞེས་པ་དགར་བའི་དོན་ནོ།། གང་དགར་ན། རྗེས་འཇུག་གི་ཡི་གེ་བཅུ་དགར་བ་སྟེ། དགར་གཞི་ཀཱ་ལི་སུམ་ཅུའི་ནང་ནས། དམིགས་སུ་བཀར་ཏེ། རྗེས་འཇུག་བཅུ་ཕྱུངས་པའོ། དེ་ནི་ཚིག་ལྷག་མ་གཞན་ཡོད་པ་སྟེ། རྗེས་འཇུག་གི་ཡི་གེ་བཅུ་བོ་དེ་ལས། ཡི་གེ་ལྔ་ནི་རྗེས་སུ་མ་ཟད་སྔོན་དུའང་འཇུག་ཅེས་པ་འདྲེན་པའོ། དེ་ལས་ཞེས་པ་ནི་གོང་ལྟར་རོ།། འང་སྔ་མར་མ་ཟད་པའོ། རྗེས་འཇུག་བཅུ་ཕྱུངས་ཟིན་པའི་ལྷག་མ་ཉི་ཤུ་བོ་རྣམས་ནི། སྔོན་རྗེས་གང་ལའང་མི་འཇུག་པར་མིང་གཞི་ཁོ་ནར་གནས་པའོ། དེ་ལྟར་ཀཱ་ལི་སུམ་ཅུ་བོའི་ནང་ནས་རྗེས་འཇུག་བཅུ་ཕྱུངས། རྗེས་འཇུག་བཅུའི་ནང་ནས་སྔོན་འཇུག་ལྔ་བཏོན་ཅིང་། དེའི་ལྷག་མ་ཉི་ཤུ་བོ་སྔོན་རྗེས་གང་ལའང་མི་འཇུག་ཅེས་པའོ། གཉིས་པ་རྒྱས་པར་འཆད་པ་ལ། ཐོག་མར་སྡེ་ཚན་དབྱེ་བའི་ཕྱིར། ཀཱ་ལི་ཕྱེད་དང་བརྒྱད་སྡེ་ནི།། བཞི་བཞི་དག་ཏུ་ཕྱེ་བ་ལས། ཞེས་གསུངས་ཏེ། ཀཱ་ལི་སུམ་ཅུ་བོ་སྡེ་ཚན་ཕྱེད་དང་བརྒྱད་དུ་གནས་པ་ནི། ཡིག་འབྲུ་བཞི་ཚན་དག་ཏུ་ཕྱེ་བའི་ཕྱིར། དང་བོ་གསུམ་པ་བཞི་བ་ཡི།། མས་གཉིས་དྲུུག་པའི་གསུམ་པ་དང་།། བདུན་པ་ལ་ཤ་མ་གཏོགས།། རྗེས་འཇུག་ཡི་གེ་བཅུ་རུ་བཤད།། ཅེས་གསུངས་ཏེ། གོང་གི་བཞི་ཚན་གྱི་སྡེ་བ་ཕྱེད་དང་བརྒྱད་དུ་གནས་པ་དེ་ལས། སྡེ་ཚན་དང་པ་ཀ་སྡེ། གསུམ་པ་ཏ་སྡེ། བཞི་བ་པ་སྡེ་སྟེ་སྡེ་ཚན་དེ་རྣམས་ཀྱི་སྡེ་ཚན་སོ་སོའི་ཡི་གེ་མས་མ་གཉིས་གཉིས་ཕྱུངས་པས། སྡེ་ཚན་དང་པོའི་མས་མ་ག་ང་གཉིས། སྡེ་ཚན་གསུམ་པའི་མས་མ་ད་ན་གཉིས། སྡེ་ཚན་བཞི་བའི་མས་མ་བ་མ་གཉིས་ཏེ་ཡི་གེ་དྲུག་དང་། སྡེ་ཚན་བདུན་པ་རའི་སྡེ་ཚན་གྱི་ཤ་ཡིག་མ་གཏོགས་པའི་ར་ལ་ས་གསུམ་དང་བཅས་པ་བཏོན་པས། ག་ང་ད་ན་བ་མ་འ་ར་ལ་ས་སྟེ་བཅུ་བོ་དེ་ཉིད་རྗེས་འཇུག་གི་ཡི་གེ་བཅུ་རུ་བཤད་པ་ཡིན་ནོ། ཞེས་སོ།། ཡང་རྗེས་འཇུག་བཅུའི་ནང་ནས་སྔོན་འཇུག་ལྔ་དབྱུང་བའི་ཕྱིར། རྗེས་འཇུག་ཡི་གེ་བཅུ་ཉིད་ལས། དང་པོ་གསུམ་པ་ལྔ་བ་དྲུག།། བདུན་པ་རྣམས་ནི་སྔོན་དུའང་འཇུག།། ཅེས་གསུངས་ཏེ། རྗེས་འཇུག་གི་ཡི་གེ་བཅུ་བོ་ལས། དང་བོ་ག གསུམ་པ་ད། ལྔ་བ་བ། དྲུག་པ་མ། བདུན་པ་འ་ཡིག་སྟེ་ལྔ་བོ་དེ་རྣམས་ནི་རྗེས་སུ་འཇུག་པར་མ་ཟད་སྔོན་དུའང་འཇུག་གོ།། ཞེས་སོ། དེ་ནས་མི་འཇུག་པ་སྟོན་པའི་ཕྱིར། མིང་གཞི་གཉིས་སམ་སུམ་སྦྲེལ་ལམ།། དེ་ལ་དབྱངས་ཀྱི་གཞི་ལྡན་ཡང་། གང་དུའང་མིན་སྦྱར་བའང་མིན།། ཞེས་གསུངས་ཏེ། རྗེས་འཇུག་ཕྱུངས་ཟིན་པའི་ལྷག་མ། ཀ་ཁ། ཅ་ཆ། ཇ་ཉ། ཏ་ཐ། པ་ཕ། ཙ་ཚ། ཛ་ཝ། ཞ་ཟ། ཡ་ཤ ཧ་ཨ་སྟེ་སྔོན་རྗེས་གང་དུའང་མི་འཇུག་པའི་མིང་གཞི་ཁོ་ནར་གནས་པ་ཉི་ཤུ་བོ་དེའི་ནང་ནས། ཀཏ། ཏཐ། ལྟ་བུ་ཀ་དང་ཏ་ཡིག་སྔོན་དུ་འཇུག་པ་དང་། ཆཀ ཐཝ། ལྟ་བུ་ཀ་དང་ཝ་སྔོན་རྗེས་འཇུག་པ་གཉིས་སྦྲེལ་ལམ། ཡང་ན། ཕཁཉ། ཀཞཝ། ལྟ་བུ་སྔོན་རྗེས་གཉིས་ཀ་ཡོད་སུམ་སྦྲེལ་ལམ། དེ་དག་ལ་དབྱངས་ཀྱི་གཞི་སྟེ། ཨི་ལ་སོགས་པ་དང་ལྡན་པ། ཀཏི། ཏཕུ། ཆེཀ ཐོཝ། ཕཁོཉ། ཀཉིསཝ། ལྟ་བུ་བོད་སྐད་ཀྱི་ཡི་གེ་ལའབྱུང་བ་མི་སྲིད་ལ། སྲིད་ནའང་ཐ་སྙད་གང་དུའང་འཇུག་པ་མིན་ཞིང་། ཐུ་མི་བདག་གིས་སྦྱར་བའང་མིན་ནོ།། ཞེས་པའོ།།གཉིས་པ་ཡི་གེའི་སྦྱོར་བ་དངོས་ཀྱི་མིང་ཚིག་གི་འཇུག་པ་བསྟན་པ་ལ། རྣམ་དབྱེ་འཕྲོས་དང་བཅས་པ་བཤད་པ་དང་། ཚིག་ཕྲད་རྐྱང་བཤད་པ་གཉིས། དང་པོ་ལ། རྣམ་དབྱེ་དང་པོ་ངོ་དང་འབྲེལ་བ་གོ་སོགས་བཤད་པ་དང་། རྣམ་དབྱེ་གཉིས་པ་སོགས་བཤད་པ་དང་། རྣམ་དབྱེ་དྲུག་པ་ཉིད་བསྟན་པ་དང་། རྣམ་དབྱེ་གསུམ་པ་ཉིད་བསྟན་པ་དང་། དེ་དག་ཡི་གེ་སྦྱོར་ཚུལ་ལས་འཕྲོས་ནས་ཚིག་རྒྱན་སོགས་བཤད་པ་དང་། རྣམ་དབྱེ་ལྔ་པ་སོགས་བཤད་པ་དང་། རྣམ་དབྱེ་བརྒྱད་པ་ཉིད་བསྟན་པ་དང་བདུན་ནོ། དེ་དག་ལས། རྣམ་དབྱེ་དང་བོ་དང་འབྲེལ་བ་འཆད་པའི་དབང་དུ་བྱས་དེ། མཐའ་གང་དུ་འཇུག་པའི་ཡི་གེ་ངོས་བཟུང་བའི་ཕྱིར། རྗེས་འཇུག་ཡི་གེ་བཅུ་བོ་ནི། མིང་གང་གི་ནི་མཐར་སྦྱར་བ། དེ་ལ་ཨཱ་ལི་བཞི་བ་སྦྱར།། ཞེས་གསུངས་ཏེ། རྗེས་འཇུག་གི་ཡི་གེ་བཅུ་བོ་དེ་ཉིད་ནི་མིང་། འབྲུག གླང་། དྲེད། བོན། ཤེས་རབ། ལམ། དགའ། གསེར། དངུལ། འདུས་བྱས་སོགས་གང་དང་གང་གི་མཐར་སྦྱར་བ་དེ་ལ། སླར་ཡང་རྗེས་རང་འདྲར་ཨཱ་ལི་བཞི་བ་ཨོ་སྦྱར་བའི་གོ་ངོ་དོ་ནོ་བོ་མོ་འོ་རོ་ལོ་སོ་ཞེས་པའི་སྒྲ་སྦྱར་ཏེ། འབྲུག་། གོ། གླང་ངོ་། དངུལ་ལོ། བོན་ནོ། ཤེས་རབ་བོ། ལམ་མོ། དགའ་འོ། གསེར་རོ། ངུལ་ལོ། འདུས་བྱས་སོ། ཞེས་དང་། ཤུགས་ལ་བསྟན་པ་ད་དྲག་གི་དབང་གིས། ཕྱིནད་ཏོ། གྱུརད་དོ། བསྩལད་དོ། ལ་སོགས་པ་འབྱུང་ངོ་། དེ་ཉིད་ཀྱི་མིང་བསྟན་པའི་ཕྱིར། སླར་བསྡུ་བར་ནི་ཤེས་བར་བྱ། དེ་ཉིད་ཀྱི་མིང་བསྟན་པའི་ཕྱིར། སླར་བསྡུ་བར་ཤེས་པར་བར་བྱ། ཞེས་གསུངས་ཏེ། དེའི་ཐ་སྙད་སླར་བསྡུ་བ་ཞེས་བར་ཤེས་པར་བྱའོ།དེ་ཡང་གང་ལ་སྦྱར་བའི་མིང་ཟླ་སྡུད་པ་ཙམ་ཡིན་གྱི། ལྷག་མ་གཏན་ནས་མེད་པར་སྟོན་པ་མིན་ལ། རྫོགས་ཚིག་ཅེས་ཀྱང་བྱ་སྟེ། དོན་དེ་རེ་ཞིག་རྫོགས་པར་སྟོན་པའི་ཕྱིར་རོ། ལེགས་སྦྱར་ལ་རྣམ་དབྱེ་དང་པོའི་གཅིག་ཚིག་སྦྱར་བ་ན། མིང་ཙམ་དུ་མ་བསྡད་པར་ཚིག་ཏུ་གྲུབ་པ་ཡིན་ཀྱང་། བོད་འདིར་མིང་ཙམ་ཁོ་ན་ལ་རྣམ་དབྱེ་དང་པོ་ཞེས་བྱ་ཞིང་། རྫོགས་ཚིག་སྦྱར་ཡང་མིང་ཙམ་ལས་ཚིག་ཏུ་མི་འགྲུབ་པས། བུམ་པའོ་ཞེས་བྱ་བ་ཡང་རྣམ་དབྱེ་དང་བོའི་གཅིག་ཚིག་ཁོ་ནའོ། འོན་ཀྱང་ཚོར་བ་བོ། ཡིན་པར་གོ། ད་ཀོ། བཙུན་མོ། སྤྱི་བོ་སོགས་བདག་པོ་དང་མོ་རྟགས་དང་རིགས་དང་ངེས་བཟུང་སོགས་དོན་གཞན་ལ་འཇུག་པ་དེ་རྣམས་དང་མ་ནོར་བ་དགོས་སོ།གཉིས་པ་རྣམ་དབྱེ་གཉིས་པ་སོགས་འཆད་པ་ལ། ཐོག་མར་འཇུག་པའི་ཡི་གེ་ངོས་བཟུང་བ་ནི། རྗེས་འཇུག་ཡི་གེ་བཅུ་བོ་ལས།། གང་མིང་མཐའ་ན་བཅུ་བ་གནས།། དེ་ལ་ཨཱ་ལི་གཉིས་པ་སྦྱར།། གང་མིང་མཐའ་ན་བརྒྱད་པ་གནས།། དེ་ལ་གཉིས་པ་ཨུ་ཡང་སྦྱར།། གང་མིང་མཐའ་ན་གསུམ་པ་གནས།། དེ་ལ་ཨཱ་ལི་གཉིས་པ་སྦྱར།། བཞི་བ་དགུ་བ་དངོས་ཀྱང་སྟེ།། ཞེས་གསུངས་ཏེ། རྗེས་འཇུག་གི་ཡི་གེ་བཅུ་བོ་ལས་ཏེ། དེའི་ནང་ནས། གང་ཡང་རུང་བའི་མིང་གི་མཐའ་ན། རྗེས་འཇུག་བཅུ་བ་ས་ཡིག་གནས་ཤིང་། དེ་དང་མཐུན་པའི་ས་ཡིག་ལ། ཨཱ་ལི་གཉིས་པ་ཨུ་སྦྱར་བ་སུ་དང་། གང་ཡང་རུང་བའི་མིང་གི་མཐའ་ན་རྗེས་འཇུག་བརྒྱད་པ་ལ་དོན་གྱི་ར་ཡིག་གནས་པ་དེ་ཉིད་ལ། ཨཱ་ལི་གཉིས་པ་ཨུ་སྦྱར་བ་དུ་དང་། རྗེས་འཇུག་བཞི་བ་ན་དང་དགུ་བ་ལ་ཡིག་གཉིས་བོ་དངོས་ཏེ། དབྱངས་སྦྱར་བ་ལ་མ་ལྟོས་པར་འོག་གི་དོན་རྣམས་ལ་འཇུག་པའོ།། ཀྱང་ནི་དབྱངས་སྦྱར་བ་རྣམས་སུ་མ་ཟད་པའོ། སྟེ་ནི་ལྷག་མ་འདྲེན་པའོ། དེ་ལྟར་ངོས་བཟུང་བའི་སུ་རུ་ཏུ་དུ་ན་ལ་རྣམས་ཀྱི་འཇུག་པ་བསྟན་པའི་ཕྱིར། ལས་དང་ཆེད་དང་རྟེན་གནས་དང་།། དེ་ཉིད་ཚེ་སྐབས་ལ་སྒྲ་ཡིན།། ཞེས་གསུངས་ཏེ། དེ་རྣམས་ཀྱི་འཇུག་ཡུལ་འདིར་དངོས་སུ་བསྟན་པ་ནི་ལྔ་སྟེ། རྣམ་དབྱེ་གཉིས་པ་ལས་སུ་བྱ་བ་དང་། བཞི་བ་དགོས་ཆེད་དང་། བདུན་པ་གནས་གཞིའི་འམ་རྟེན་གནས་དང་། དེ་ཉིད་དམ་བདེན་པ་དང་། ཚེ་སྐབས་རྣམས་ལ་འཇུག་པ་ལ། ལའི་སྒྲ་དང་མཐུན་པ་ཡིན་ནོ། དེ་རྣམས་རྟགས་མཚུངས་དང་སྒྲ་མཚུངས་ཅི་རིགས་ཀྱི་དབང་གིས་རྟགས་མཐའ་གང་གི་རྗེས་སུ་ཐོབ་པ་ནི། ས་སུ་ག་བ་ད་དྲག་ཏུ།། ང་ད་ན་མ་ར་ལ་དུ།། འ་དང་མཐའ་རྟེན་མེད་མཐའ་རུ།། འདི་དང་ར་མཐའ་བྱ་བ་གཅིག།། ན་ལ་གཉིས་ནི་རང་དབང་ཅན།། ཞེས་པ་ལྟར། དེ་རྣམས་ཀྱི་དཔེ་བརྗོད་རྒྱས་པ་ནི་བློ་གསལ་འཇུག་ངོགས་སུ་བཤད་ཟིན་པས། འདིར་མདོར་བསྡུས་ཙམ་ཞིག་བརྗོད་ན། གཉིས་པ་ལས་སུ་བྱ་བ་ནི་དཔེར་ན། ཤར་ཕྱོགས་སུ་ཕྱིན། ཞེས་པ་ལྟ་བུ་ལ་མཚོན་ན། ཤར་ཕྱོགས་ནི་ཕྱིན་པའམ་འགྲོ་བའི་བྱ་བ་བྱེད་སའི་ཡུལ་ཡིན་ལ། ཕྱིན་པ་ནི་བྱ་བ་ཡིན་པས། ཡུལ་ཤར་ཕྱོགས་ལ་ཕྱིན་པའམ་སོང་བའི་བྱ་བ་བྱས་པ་ནི། ལ་དོན་སུ་ཡིག་གིས་སྟོན་པས་ན། ལ་དོན་དེ་གཉིས་པ་ལས་སུ་བྱ་བ་ཡིན་ནོ། དེ་བཞིན་དུ་ཁུང་དུ་འཛུལ་ལྟ་བུ་ལ་ཁུང་ནི་འཛུལ་སའི་ཡུལ་དང་། འཛུལ་བ་ནི་བྱ་བ་ཡིན་པས། ཡུལ་ཁུང་བུའི་ནང་འཛུལ་བའི་བྱ་བ་བྱས་པ་ནི། ལ་དོན་དུ་ཡིག་གིས་སྟོན་པས་ན། ལ་དོན་དེ་གཉིས་པ་ཡིན་ནོ། ཀུན་ལ་དགའ་ཞེས་པའི་ལ་ཡིག་གཉིས་མིན་ཏེ། དེའི་ལ་ཡིག་གཞི་འཛིན་པའི་ལ་ཡིག་ཡིན་ནོ།། བཞི་བ་དགོས་ཆེད་ནི། དཔེར་ན་རྒྱན་དུ་གསེར་བརྡུང་ལྟ་བུ་སྟེ། རྒྱན་ནི་ཆེད་དུ་བྱ་བ་ཡིན་ལ། དེའི་ཆེད་དུའམ་དེའི་དོན་དུ་གསེར་བརྡུང་བ་ནི། ལ་དོན་དུ་ཡིག་གིས་སྟོན་པས། ལ་དོན་དེ་བཞི་བ་དགོས་ཆེད་ཡིན་ནོ། དེ་བཞིན་དུ། ཇ་ཉོ་རུ་འགྲོ། ཡི་གེ་སློབ་ཏུ་འགྲོ་ལྟ་བུ། ཇ་ཉོ་རུ་ཚོང་ར་ལ་འགྲོ་ཞེས་པའི་ལ་དོན་སྔ་མ་རུ་ཡིག་ནི་བཞི་བ་ཡིན་ལ། ལ་དོན་ཕྱི་མ་ལ་ཡིག་ནི་གཉིས་པ་ཡིན་པ་ཤེས་དགོས། དེ་བཞིན་དུ། སྐྱོ་བསང་ལ་སྐྱེད་ཚལ་དུ་འགྲོ་ཞེས་པའི་ལ་དོན་སྔ་མ་ལ་ཡིག་ནི་དགོས་ཆེད་ཡིན་ལ། ལ་དོན་ཕྱི་མ་དུ་ཡིག་ནི་ལས་སུ་བྱ་བ་ཡིན་་ནོ།།བདུན་པ་གནས་གཞིའམ་རྟེན་གནས་ནི། དཔེར་ན། ཤར་ཕྱོགས་སུ་རྒྱལ་ས་པེ་ཅིན་ཡོད། ཅེས་པའི་ཤར་ཕྱོགས་ནི་གནས་སའམ་རྟེན་ཡུལ་ཡིན་ལ། རྒྱལ་ས་པེ་ཅིན་ནི་དེར་གནས་པའི་བརྟེན་པ་ཡིན་པར་ལ་དོན་སུ་ཡིག་གིས་སྟོན་པས། ལ་དོན་དེ་བདུན་པ་གནས་གཞི་ཡིན་ནོ། ལྕགས་ལ་གསེར་བྱུགས། ཞེས་པའི་ལ་ཡིག་ནི་གཉིས་པ་ཡིན་ཏེ། ལྕགས་ནི་གསེར་བྱུགས་པའི་བྱ་བ་བྱེད་སའི་ཡུལ་ཡིན་ལ། གསེར་བྱུགས་པ་ནི་ཡུལ་དེ་ལ་བྱ་བ་བྱས་པ་ཡིན་གཤིས། ལ་དོན་དེ་ནི་གཉིས་པ་ཡིན་གྱི་བདུན་པ་མིན་ཏེ། བདུན་པས་ནི་བྱ་བ་དང་དགོས་པ་གང་ཡང་མི་སྟོན་པར་གནས་པ་ཙམ་སྟོན་ནོ།།དེ་ཉིད་ནི། དཔེར་ན། དོན་དུ་གནས། དོན་ལ་གནས། ཇེ་གསལ་དུ་བཏང་། ཇེ་གསལ་ལ་བཏང་། ཐ་སྙད་དུ་གྲུབ། ལྟ་བུ་དང་། བསྡུས་གྲྭའི་གཞུང་ལས། བ་ལང་ལ་བ་ལང་མ་ཡིན་པ་ཡོད་ཐལ། བ་ལང་ལ་ར་ཡོད་པའི་ཕྱིར་ན། མ་ཁྱབ། ཅེས་གསུངས་པ་ལྟར་བ་ལང་ལ་བ་ལང་མ་ཡིན་པ་མེད་ཅེས་པའི་ལ་ཡིག་ནི་དེ་ཉེད་ཡིན་ལ། བ་ལང་ལ་རྭ་ཡོད་ཅེས་པའི་ལ་ཡིག་ནི་གནས་གཞི་ཡིན་ནོ། དེ་བཞིན་དུ། ཤེས་བྱ་ལ་རྟག་དངོས་གཉིས་ཡོད། ཤིང་ལ་ཙན་དན་ཡོད་ཅེས་པའི་ལ་ཡིག་དག་ནི་དེ་ཉིད་ཡིན་ཏེ། དེ་དང་དེའི་ངོ་བོར་འགྱུར་བ་ལ་བསམས་སོ། །དེ་བཞིན་དུ། ཁ་དོག་སྔོན་པོར་བསྒྱུར། སྔོན་པོ་ལ་བསྒྱུར། བོད་སྐད་དུ་བསྒྱུར། བོད་སྐད་ལ་བསྒྱུར། ཇེ་འཇམ་དུ་སོང་། ཇེ་འཇམ་ལ་སོང་སོགས་མང་ངོ་། །ན་ཡིག་གི་དཔེ། དེ་ཁོ་ན་ཉིད། མིང་གིས་བཏགས་ཙམ་ན་སྣང་། དེ་ཀ་རང་ན་འདུག་ སོ་ན་གནས། ནད་པ་ཁ་མལ་ན་ཡོད། ཁྱིམ་ཚང་བདེ་ཐོག་ན་ཡོད། གཞན་ཡང་མཛོད་གནས་དྲུག་པ་ལས། བསམ་གཏན་དང་བོ་ན་ཐམས་ཅད། །མི་ལྕོགས་མེད་ན་དགའ་མ་གཏོགས། །ཞེས་པའི་ན་ཡིག་དག་ནི་དེ་ཉིད་ཡིན་ཏེ། དེའི་ལུགས་ལ་བསམ་གཏན་དང་བོའི་དངོས་གཞིའི་ངོ་བོར་གྱུར་པའི་བྱང་ཕྱོགས་སོ་བདུན་པོ་ཐམས་ཅད་ཡོད་པ་དང་། ཉེར་བསྡོགས་མི་ལྕོགས་མེད་ཀྱི་ངོ་བོར་གྱུར་པའི་དགའ་བ་མ་གཏོགས་བྱང་ཕྱོགས་གཞན་རྣམས་ཡོད་པའི་དོན་ཡིན་གྱི། བསམ་གཏན་དང་བོའི་གནས་ན་ཡོད་མེད་ཀྱི་དོན་མིན་ནོ། །       ཚེ་སྐབས་ནི། དཔེར་ན། སྔོན་དུས་སུ། རྒྱུན་དུ། རྟག་ཏུ་བརྩོན་ལྟ་བུའོ། །ན་ལ་གཉིས་ཀྱི་འཇུག་ཚུལ་གཞན་དག་ནི་སྤྱི་རྣམ་དུ་བཀོད་ཡོད་དོ། །         གསུམ་པ་རྣམ་དབྱེ་དྲུག་པ་འཆད་པ་ལ། ཐོག་མར་དམ་བཅའ་བ་ནི། རྗེས་འཇུག་ཡི་གེ་བཅུ་བོ་ནི། །ཨི་དང་མཐུན་ལུགས་འདི་ཞེས་བྱ། །ཞེས་གསུངས་ཏེ། མིང་གི་མཐའི་རྗེས་འཇུག་གི་ཡི་གེ་བཅུ་བོ་རྣམས་ནི། དབྱངས་ཨི་སྦྱར་བའི་རྣམ་དབྱེ་དྲུག་པ་དང་མཐུན་ལུགས་འདི་ཞེས་བྱའོ་ཞེས་པའོ། །དེ་ནས་མཐུན་ལུགས་དངོས་བསྟན་པའི་ཕྱིར། དང་བོ་གཉིས་ལ་དང་བོ་མཐུན། །གསུམ་ལྔ་བཅུ་ལ་ཀྱ་དང་སྦྱར། །བདུན་པ་ཉིད་ལ་བདུན་པ་སྟེ། །ལྷག་མ་རྣམས་ལ་གྱ་སྦྱར་བ། །ཞེས་གསུངས་ཏེ། རྟགས་མཚུངས་དང་། སྒྲ་མཚུངས་ཅི་རིགས་ཀྱི་དབང་གིས་དྲངས་པའི་མཐུན་ལུགས་ནི། མིང་མཐར་རྗེས་འཇུག་དང་བོ་ག་དང་གཉིས་པ་ང་གནས་པ་ལ། དྲུག་པའི་སྒྲ་འདྲེན་པའི་ཚེ་དང་བོ་ག་མཐུན་ཞིང་། མིང་མཐར་རྗེས་འཇུག་གསུམ་པ་ད་དང་། ལྔ་བ་བ་དང་། བཅུ་བ་ས་གནས་པ་ལ་ཀྱ་དང་སྦྱར་བར་བྱ་ལ། བདུན་པ་འ་ཉིད་དེ་འ་ཡིག་ཁོ་ན་གནས་པ་ལ། བདུན་པ་འ་ཉིད་དེ་འ་ཡིག་ཁོ་ན་གནས་པ་ལ། བདུན་པ་འ་ཉིད་སྦྱར་བར་བྱ་སྟེ། དེའི་ལྷག་མ་ན་མ་ར་ལ་རྣམས་ལ་གྱ་སྦྱར་བ་མཐུན་ནོ། །དེ་དག་གང་ལ་སྦྱར་བ་དེ་དག་སྟེ། ག་ཀྱ་འ་གྱ་རྣམས་ལ་དབྱངས་དང་བོ་ཨི་སྦྱར་བས་གི་ཀྱི་འི་གྱི་ཞེས་འབྱུང་བ་དེ་རྣམས་དོན་གང་གི་སའམ་གནས་ལ་འཇུག་ན། རྣམ་དབྱེ་དྲུག་པ་འབྲེལ་བ་སྟེ། རང་གི་ཆ་ཤས་དང་། ཡོ་བྱད་ལ་སོགས་པ་འབྲེལ་ཆོས་རྣམས་རང་དང་འབྲེལ་བར་སྒྲུབ་པའམ་རང་གི་ཡིན་པར་སྒྲུབ་པ་ལ་འཇུག་གོ། །དེ་དག་གི་སྡོམ་ནི། ད་བ་ས་ཀྱི་ག་ང་གི། །ན་མ་ར་ལའི་རྗེས་སུ་གྱི། །འ་དང་མཐའ་རྟེན་མེད་མཐར་འི། །རྐང་བ་སྐོང་ཚེ་ཡི་ཞེས་འཐོབ། །ཅེས་པ་ལྟར་རོ། །འབྲེལ་སྒྲ་དེ་ལ། བདག་ཉྀད་གཅིག་པའི་འབྲེལ་སྒྲ། ཡན་ལག་དང་ཡན་ལག་ཅན་གྱི་འབྲེལ་སྒྲ། བདག་པོ་དང་ཡུལ་གྱི་འབྲེལ་སྒྲ། རྟེན་དང་བརྟེན་པའི་འབྲེལ་སྒྲ་བཅས་བཞི་ཡོད་པའི་དང་བོ་ནི། དཔེར་ན། ཡིད་ཀྱི་དྲན་པ་ལྟ་བུ། གཉིས་པ་ནི། ཁྱེད་ཀྱི་ཕྱག་ལག་ལྟ་བུ། གསུམ་པ་ནི། བདག་གི་དཔེ་ཆ་ལྟ་བུ། བཞི་བ་ནི། གངས་ཀྱི་སེང་གེ་ལྟ་བུའོ། །ཀྱི་ལ་སོགས་པ་རནམ་དབྱེའི་དོན་མ་ཡིན་པ་ལའང་འཇུག་པ་ཡོད་དེ། དཔེར་ན། འདི་ཉིད་བདེན་གྱི་གཞན་ནི་གཏི་མུག་གོ། །ལྟ་བུའོ།     བཞི་བ་རྣམ་དབྱེ་གསུམ་པ་འཆད་པ་ནི། དེ་ཉིད་ལ་ནི་བཅུ་བ་སྦྱར། །བྱེད་པའི་སར་ནི་ཤེས་པར་བྱ། །ཞེས་གསུངས་ཏེ། རྣམ་དབྱེ་དྲུག་པར་འཇུག་པའི་གི་ཀྱི་འི་གྱི་བཞྀ་བོ་དེ་དག་ནིད་ལ་རྗེས་འཇུག་བཅུ་བ་ས་ཡིག་སྦྱར་བས། གིས་ཀྱིས་འིས་གྱི། ཞེས་གྲུབ་པ་ནི། རྣམ་དབྱེ་གསུམ་པ་བྱེད་པ་ཞེས་བྱ་བ། བྱེད་པ་བོ་གཙོ་བོར་སྟོན་པའི་རྣམ་དབྱེའོ། །ས་ཞེས་པ་གནས་ཀྱི་དོན་ཏེ། བྱེད་པ་སྟོན་པའི་གནས་སུ་ཤེས་པ་བྱའོ། །དེ་དག་ནི། དཔེར་ན། ཁྱེད་ཀྱིས་བཤད། ཀུན་གྱིས་དང་ལེན་བྱས། ཞལ་གྱིས་བཞེས། བདག་གིས་ཐོས། ཀྲུང་དབྱང་གིས་ཐག་བཅད། ལག་པས་བཟུང་ལྟ་བུའོ། །ཀྱིས་སོགས་ཡོད་ཚད་རྣམ་དབྱེ་གསུམ་པ་བྱེད་པར་མི་གཟུང་སྟེ། དཔེར་ན། ཁྲ་ལམ་གྱིས་མཐོང་ལྟ་བུ་ནི་མཐོང་ཚུལ་སྟོན་པའི་ཚིག་གི་ཕྲད་ཙམ་ཡིན་པ་དང་། དེ་བཞིན་དུ། དལ་གྱིས་དགོད། ཡུད་ཀྱིས་སོང་། ལྷུན་གྱིས་གྲུབ་སོགས་ཀྱང་གསུམ་པ་མིན་པར་ཤེས་པར་བྱའོ། ང་ཡར་ལ་འགྲོ། རྟ་ལམ་དུ་བརྒྱུགས། ལྟ་བུའི་འགྲོ་བ་དང་བརྒྱུགས་པའི་བྱ་བ་ནི་བྱེད་པ་བོ་དང་ངོ་བོ་གཅིག་ཏུ་འབྲེལ་བའི་བྱ་བ་ཡིན་གཤིས། ང་དང་རྟ་ལ་གསུམ་པ་བྱེད་པ་བོ་དང་ངོ་བོ་གཅིག་ཏུ་འབྲེལ་བའི་བྱ་བ་ཡིན་གཤིས། ང་དང་རྟ་ལ་གསུམ་པ་བྱེད་པ་མི་འཐོབ་ལ། ངས་ཟས་ཟ། རྟས་རྩྭ་ཟོས། ཞེས་པ་ལྟ་བུའི་ཟ་བ་དང་ཟོས་པའི་བྱ་བ་ནི། ཡུལ་ལམ་ལས་ཟ་མ་དང་རྩྭ་དང་ངོ་བོ་གཅིག་པི་ཚུལ་དུ་འབྲེལ་ཡོད་གཤིས། ང་དང་རྟ་ལ་གསུམ་པ་བྱེད་པ་འཐོབ་པ་ཡིན་པ་ཤེས་དགོས་སོ། །        ལྔ་བ་ཡི་གེ་དེ་དག་གི་ཡི་གེའི་སྦྱོར་ཚུལ་ལས་འཕྲོས་ནས་ཚིག་རྒྱན་སོགས་འཆད་པ་ལ། ཐོག་མར་རྒྱན་སྡུད་བསྟན་པའི་ཕྱིར། ཨཱ་ལི་ཕྱིས་ནས་གཉིས་པ་སྦྱར། །ཚིག་རྒྱན་གཉིས་དང་སྡུད་པར་འགྱུར། །ཞེས་གསུངས་ཏེ་གོང་དུ་རྣམ་དབྱེ་དྲུག་པའི་སྒྲ་དངོས་སུ་བསྟན་པ་ཀྱི་འི་གཉིས་དང་། ཤུགས་ལ་ཁ་སྐོང་གི་ཡི་དང་བཅས་པ་གསུམ་གྱི་ཨཱ་ལི་ཨི་ཕྱིས་ནས། རྗེས་འཇུག་གཉིས་པ་ང་ཡིག་སྦྱར་བས། ཀྱང་འང་ཡང་། ཞེས་གྲུབ་པ་དེ་ནི། མཐུན་པ་དང་མི་མཐུན་པའི་ཚིག་རྒྱན་གཉིས་དང་། སྡུད་པའི་དོན་ལ་འཇུག་པར་འགྱུར་རོ། །དེ་ལ་མཐུན་པའི་ཚིག་རྒྱན་ནི། མཐུན་པའི་ཆོས་གཉིས་གཞི་གཅིག་ལ་སྡུད་ཅིང་ཁྱད་པར་ཚིག་མཛེས་པར་བྱེད་པ་སྟེ། དཔེར་ན། མཛེས་པའང་ཡིན་ཏེ་མདོག་ཀྱང་དཀར། དཔལ་ཡང་འབར་ལ་ཡིད་ཀྱང་འཕྲོག་ལྟ་བུ་སོགས་སྤྱི་རྣམ་དུ་བཤད་ཟིན་ཏོ། །      དེ་ནས་ལྷག་བཅས་ཀྱི་སྒྲ་འཆད་པའི་དབང་དུ་བྱས་ཏེ། ལ་དོན་སུ་ལ་ཨུ་ཕྱིས་ནས། །དེ་ལ་གསུམ་པའི་དང་བོ་སྦྱར། །དེ་ལ་ཨཱ་ལི་གསུམ་པ་སྦྱར། །དེ་ནི་ལྷག་མ་དང་བཅས་པའོ། །ཞེས་གསུངས་ཏེ། གོང་གི་ལའི་སྒྲ་དང་མཐུན་པའི་སུ་ཡིག་ལ། ས་དེའི་ཨུ་ཕྱིས་ནས། ས་རྐྱང་དུ་གནས་པ་དེ་ལ། སྡེ་བ་གསུམ་པ་ཏ་སྡེའི་ཡི་གེ་དང་བོ་ཏ་ཡིག་སྦྱར་བས། སྟ་ཞེས་པ་འབྱུང་ངོ་། །དེ་ལ་ཨཱ་ལི་གསུམ་པ་ཨེ་སྦྱར་བས། སྟེ་ཞེས་གྲུབ་པ་དེ་ཉིད། ཚིག་དོན་སྔ་མ་མ་རྫོགས་པར། སླར་ཚིག་ལྷག་མ་གཞན་སྟོན་རྒྱུ་ཡོད་པ་ལ་འཇུག་པས། ལྷག་མ་དང་བཅས་པའི་སྒྲའོ། །ཞེས་འདིར་དངོས་སུ་བསྟན་པ་དང་། མ་བསྟན་ཀྱང་རྗེས་འཇུག་གི་དབང་གིས་ལྷག་བཅས་ལ། ཏེ་དང་དེ་སྦྱོར་བ་ཡོད་དོ། །རྟགས་མཚུངས་དང་སྒྲ་མཚུངས་ཅི་རིགས་ཀྱི་དབང་གིས་སྦྱར་ཚུལ་ནི། ད་དེ་ན་ར་ལ་ས་དང་། །ད་དྲག་ཅན་མཐར་ཏེ་རྐྱང་ཐོབ་། །ག་ང་བ་མ་འ་རྣམས་དང་། །མཐའ་རྟེན་མེད་མཐར་ས་སྟེའོ། །ཞེས་སོ། །དབྱེ་བ་དཔེ་བརྗོད་སོགས་སྤྱི་རྣམ་དུ་ལྟོས།      ཞར་ལ་འབྱེད་སྡུད་ཀྱི་སྒྲ་བསྟན་པའི་ཕྱིར། རྗེས་འཇུག་ཡི་གེ་བཅུ་བོ་ལ། །དྲུག་པ་སྦྱར་ན་འབྱེད་སྡུད་ཡིན། །ཞེས་གསུངས་ཏེ། རྗེས་སུ་འཇུག་པའི་ཡི་གེ་བཅུ་བོ་སོ་སོ་ལ། རྗེས་འཇུག་དྲུག་པ་མ་ཡིག་སྦྱར་བས། གམ་ངམ་དམ་ནམ་བམ་མམ་འམ་རམ་ལམ་སམ་ཞེས་འབྱུང་ནི། དོན་སོ་སོར་འབྱེད་པ་དང་། སྡུད་པ་གཉིས་ལ་འཇུག་པའི་སྒྲ་ཡིན་ནོ། །དེ་དག་ཀྱང་སྤྱི་རྣམ་དུ་བཤད་ཟིན་ལ། སྡོམ་ནི། འབྱེད་སྡུད་སྐབས་སུ་རྗེས་འཇུག་བཅུར། །རང་འདྲར་མ་ཡིག་སྦྱར་བ་དང་། ད་དྲག་ཐོབ་མཐཪ་ཏ་དང་སྦྱར། །ཞེས་པ་ལྟར་རོ།།       དྲུག་པ་རྣམ་དབྱེ་ལྔ་བ་སོགས་འཆད་པ་ནི། རྗེས་འཇུག་ཡི་གེ་བཅུ་བོ་ཡི། །བཞི་བ་དགུ་བ་ལ་བཅུ་བ། །སྦྱར་བ་འབྱུང་ཁུངས་གནས་ཡིན་ཏེ། །དགར་དང་སྡུད་པའང་དེ་བཞིན་ནོ། །ཞེས་གསུངས་ཏེ། རྗེས་འཇུག་གི་ཡི་གེ་བཅུ་བོའི་གྲངས་བཞི་བ་ན་དང་། དགུ་བ་ལ་ཡིག་གཉིས་ལ་བཅུ་བ་ས་ཡིག་སྦྱར་ཏེ། ནས་ལས་ཞེས་གྲུབ་པ་དེ་ནི། རྣམ་དབྱེ་ལྔ་བ་འབྱུང་ཁུངས་ཀྱི་གནས་ལ་འཇུག་པ་ཡིན་ཏེ། ལོགས་སུ་དགར་བ་དང་། སྡུད་པ་ལ་དང་འབྱུང་ཁུངས་ལ་འཇུག་པ་དེ་བཞིན་དུ་འཇུག་པ་ཡིན་ནོ། །དེ་དག་ཀྱང་སྤྱི་རྣམ་དུ་བལྟ་བར་བྱའོ། །    བདུན་པ་བོད་པའམ་འབོད་པའི་རྣམ་དབྱེ་འཆད་པའི་ཆེད་དུ། གང་མིང་བརྗོད་པའི་དང་བོ་རུ། །ཀྱེ་སྦྱར་བ་ནི་བོད་པ་ཡིན། །ཞེས་གསུངས་ཏེ། གང་ཟག་གང་ཡང་རུང་བའི་མིང་བརྗོད་པའི་དང་བོའམ་ཐོག་མར་ཀྱེ་སྦྱར་བ། དཔེར་ན། ཀྱེ་གྲོགས་པོ་ལྟ་བུ་འབོད་པ་གསལ་བྱེད་ཀྱི་སྒྲའོ། །  གཉིས་པ་ཚིག་ཕྲད་རྐྱང་བ་བཤད་པ་ལ། དགར་བརྣན་གྱི་སྒྲ་བཤད་པ། འབྱེད་སྡུད་སོགས་བསྟན་པ། སྤྱི་སྒྲ་བཤད་པ། བདག་པོའི་སྒྲ་བཤད་པ། དགག་པའི་སྒྲ་བཤད་པ། ཐ་སྙད་སོགས་ཀྱི་དོན་ལ་འཇུག་པའི་ཕྲད་བཤད་པ་དང་དྲུག་གོ། །    དང་བོ་དགཏ་བརྣན་གྱི་སྒྲའི་དབང་དུ་བྱས་ཏེ། གང་མིང་མཐའ་དང་མཐུན་པ་ཡི། བཞི་བ་ལ་ནི་ཨི་སྦྱར་བ། །དགར་དང་བརྣན་པའི་ཚིག་ཏུ་འགྱུར་། ཞེས་གསུངས་ཏེ། མིང་གང་ཡང་རུང་བའི་མཐའ་ན། མཐའ་དེ་དང་མཐུན་པ་སྟེ། མཐའ་དེར་འོས་ཤིང་སྐབས་སུ་བབས་པ་ཡི། རྗེས་འཇུག་གི་བཞི་བ་ན་ཡིག་ལ་ཨི་སྦྱར་བས་ནི་ཞེས་གྲུབ་པ་དེ་ནི། ལོགས་སུ་དགར་བ་དང་། ནན་ཏན་དུ་བརྣན་པའམ་ངེས་པར་བཟུང་བའི་ཚིག་ཕྲད་དུ་འགྱུར་རོ། །དེ་ལ་དགར་བ་ནི། །དགར་བའི་གཞྀ་དངོས་སུ་སྨོས་སམ་མ་སྨོས་པ་ཇི་ལྟར་ཡང་། དགར་གཞྀ་རིགས་མཐུན་པ་དང་། མི་མཐུན་པ་གང་ཡང་རུང་བའི་ནང་ནས། དམིག་སཀྱིས་བཀར་བ་སྟེ། དཔེར་ན། རྟ་མཆོག་ནི་རྟ་མཆོག་ནི་རྟ་གཞན་ལས་འགྲོས་མགྱོགས་ལྟ་བུ། བརྣན་པ་ནི། གཞན་གྱི་ཟླ་བོ་ལ་ལྟོས་པ་མ་ཡིན་པར་ངོ་བོ་དང་ཁྱད་པར་བྱ་བྱེད་སོགས་རང་ས་རང་སར་ལྷག་པར་ངེས་པའམ། ནན་རན་དུ་ངེས་པར་བྱེད་པ་སྟེ། དཔེར་ན། རང་རེའི་རྒྱལ་ཁབ་མི་ནི་མང་། སྟོབས་ནི་ཆེ། ས་ཁྱོན་ནི་ཡངས། ཐོན་ཁུངས་ནི་མང་། ལྟ་བུའོ། །    གཉིས་པ་འབྱེད་སྡུད་སོགས་འཆད་པའི་ཕྱིར། མིང་གང་རུང་བའི་བར་མཚམས་སུ། །གསུམ་པ་ལ་ནི་གཉིས་པ་སྦྱར་། །དེ་ནི་སྡུད་དང་འབྱེད་པ་དང་། །རྒྱུ་མཚན་ཚེ་སྐབས་གདམས་ངག་ལྔའོ། །ཞེས་གསུངས་ཏེ། མིང་གང་ཡང་རུང་བ་ཚོགས་པའི་བར་སྐབས་སུ་རྗེས་འཇུག་གི་ཡི་གེ་གསུམ་པ་ད་ཡིག་དང་། གཉིས་པ་ང་ཡིག་སྦྱར་བས། རྣམ་གྲངས་སོ་སོར་འབྱེད་པ་དང་། སྡུད་པ་དང་། རྒྱུ་མཚན་སྟོན་པ་དང་། ཚེ་སྐབས་སྟོན་པ་དང་། གདམས་ངག་སྟོན་པ་སྟེ་ལྔ་ལ་འཇུག་པའོ། །འདི་དག་ཀྱང་སྤྱི་རྣམ་དུ་གསལ།     གསུམ་པ་སྤྱི་སྒྲ་འཆད་པ་ནི། མིང་གང་རུང་བའི་དང་བོ་རུ། །དང་བོ་ལ་ནི་གཉིས་པ་སྦྱར། །སྤྱི་ལ་ཁྱབ་པ་་ཉིད་དུ་འགྱུར་། །ཞེས་གསུངས་ཏེ། མིང་གང་ཡང་རུང་བའི་དང་བོ་སྟེ་ཐོག་མ་རུ། རྗེས་འཇུག་གི་ཡི་གེ་དང་བོ་ག་ལ་། གཉིས་པ་ང་སྦྱར་བས། གང་ཞེས་གྲུབ་པ་དེ་ནི། སྤྱི་ལ་ཁྱབ་པར་སྤྱིར་བརྗོད་པ་སྟེ། དཔེར་ན། གང་ལ་སྤྱི་སེམས་དང་ཕན་སེམས་ཡོད་པ་དེ་ནི་བཟང་བོའོ། །ལྟ་བུ།    བཞི་བ་བདག་པོའི་སྒྲ་འཆད་པ་ནི། གང་མིང་གི་ནི་མ་མཐའ་ན། པུ་ལིང་ག་ཡི་སྒྲ་མེད་པ། །དེ་ལ་པུ་ལིང་ག་སྦྱར་ན། །བདག་པོའི་སར་ནི་ཤེས་པར་བྱ། །ཞེས་གསུངས་ཏེ། གང་ཡང་རུང་བའི་མིང་གི་མ་མཐའ་ན། པུ་ལིང་ག་རུ་སྟེ་པུ་ཥ་སྐྱེས་པ་དང་། ལིང་ག་རྟགས་སམ་ཕོ་རྟགས་ཞེས་པའོ། །རྟགས་དེ་ནི་པ་བ་བོ་ཅན་ལྡན་རྣམས་སོ། །པ་བ་པོ་བོ་ཅན་ལྡན་གྱི་སྒྲ་ཕོ་རྟགས་སུ་གྱུར་པ་དེ་རྣམས་མེད་པ་དེ་དག་ལ་ཕོ་རྟགས་སྦྱར་བ། མཁས་པ། བཟོ་བ།ཡོན་ཏན་ཅན། འབྱོར་ལྡན།་ཤེས་ལྡན། བདག་པོ། ཚོར་བ་བོ་སོགས་ལྟ་བུའོ། །བདག་སྒྲ་དེ་རྣམས་ནི་བདག་པོའམ་ལྡན་པའི་དོན་དུ་སྦྱར་ཞིང་། དེའི་སར་ནི་ཤེས་པར་བྱའོ། །ཞེས་པའི་དོན་ནོ། །དེ་ལྟར་ཡང་སྨྲ་སྒོ་ལས། པ་བ་ཅན་ནི་བདག་པོའམ། །ལྡན་པའི་དོན་དུ་སྦྱར་བར་བྱ། །ཞེས་སོ། །     ལྔ་བ་དགག་སྒྲ་འཆད་པའི་ཕྱིར། མིང་གང་རུང་བའི་ཡ་མཐའ་རུ། །སྟྲཱི་ལིང་ག་ཡི་སྒྲ་མེད་པ། །དེ་ལ་སྟྲཱི་ལིང་ག་སྦྱར་ན། །དགག་པའི་གནས་སུ་ཤེས་པར་བྱ། །ཞེས་གསུངས་པས། མིང་གང་ལ་མོ་རྟགས་དང་བོ་ནས་མེད་པ་ལ། མོ་རྟགས་གོང་དུ་སྦྱར་ན་དགག་སྒྲར་འགྱུར་བའི་དོན་ཡིན་ལ། མ་མོ། མ་གཞི་སོགས་ཀྱི་མ་ཡིག་མིང་ཉིད་ཀྱི་ཆ་ཤས་ཡིན་གཤིས། དགག་སྒྲར་མི་འགྱུར་ལ། དང་བོ་ནས་མོ་རྟགས་མེད་པ། འགག   སྐྱེས་། ཟོས་ལྟ་བུ་ལ་མི་རྟགས་སྦྱར་ཏེ། མ་འགག  མ་སྐྱེས། མ་ཟོས་ལྟ་བུའི་མ་ཡིག་ནི་དགག་སྒྲ་ཡིན། དེ་བཞིན་དུ་མེད་མིན་གཉིས་ཀྱང་མིང་གི་མཐར་སྦྱར་བས་དགག་སྒྲར་འགྱུར་ཚུལ་ཤེས་པར་བྱའོ། །འདིར་མ་ཡིན་དགག་དང་མེད་དགག་གི་ཁྱད་པར། མ་ཡིན་དགག་གི་དབྱེ་བ་བཅུ་བཞི་དང་། མེད་དགག་གི་དབྱེ་བ་བཅུ་གཅིག་སོགས་ནི། ཚད་མའི་གཞུང་དག་ལས་ཤེས་པར་བྱའོ། །       དྲུག་པ་ཐ་སྙད་སོགས་ཀྱི་དོན་དགུ་ལ་འཇུག་པའི་ཕྲད་འཆད་པ་ནི། གང་མིང་གི་ཡ་མཐའ་རུ། །གསུམ་པ་ལ་ནི་ཨེ་སྦྱར་བ། །ཐ་སྙད་དབང་དུ་གསུམ་ཡིན་ཏེ། །དངོས་པོའི་དབང་གིས་བཞི་རུ་འགྱུར། །དུས་ཀྱི་དབང་གིས་གཉིས་ཡིན་ནོ། །ཞེས་གསུངས་ཏེ། གང་ཡང་རུང་བའི་མིང་གི་ཡ་མཐའ་སྟེ། ཐོག་མ་རུ་རྗེས་འཇུག་ཡི་གེ་གསུམ་པ་ད་ཡིག་ལ་དབྱངས་གསུམ་པ་ཨེ་སྦྱར་བས། དེ་ཞེས་གྲུབ་པ་དེ་ནི། དོན་དགུ་ལ་འཇུག་སྟེ། ཐ་སྙད་ཀྱི་དབང་དུ་བྱས་པ་གསུམ་ལ་འཇུག་ཅིང་། དངོས་པོའི་དབང་གིས་བཞི་རུ་འཇུག་པར་འགྱུར་ལ། དུས་ཀྱི་དབང་གིས་གཉིས་ལ་འཇུག་པ་ཡིན་པའི་ཕྱིར་རོ། །དེ་དག་ཀྱང་སྤྱི་རྣམ་དུ་གསལ་བས་དེར་ལྟོས། དེ་ཡན་གྱི་རྣམ་དབྱེ་ཚིག་ཕྲད་དང་བཅས་པའི་འཇུག་པ་བཤད་ཟིན་ཏོ།    གཉིས་པ་ཚིགས་བཅད་འགྲོལ་བའི་མན་ངག་འཆད་པ་ནི། ཚིགས་སུ་བཅད་པའི་སྦྱོར་བ་རྣམས། །ཅུང་ཟད་བསྡུས་པ་ཡོད་ན་ཡང་། །དེ་ནི་དེ་བཞིན་སྦྱར་བར་བྱ། །ཞེས་གསུངས་ཏེ། མདོ་རྒྱུད་བསྟན་བཅོས་རྣམས་སུ་ལྷུག་པ་ལས། ཚིགས་བཅད་ཆེ་བ་ཡིན་པས། དེ་ལྟར་བསྡུ་ཆེ་བའི་ཚིགས་སུ་བཅད་པའི་སྦྱོར་བ་རྣམས་ཀྱི་བར་་སྐབས་ཀྱི་རྣམ་དབྱེ་ཚིག་ཕྲད་སོགས་མང་བོ་བསྡུས་པ་ལྟ་ཅི་སྨོས་ཏེ། ཅུང་ཟད་ཅམ་བསྡུས་པ་ཡོད་ན་ཡང་། གང་བསྡུས་པའི་རྣམ་དབྱེ་ཕྲད་ལ་སོགས་པ་དེ་དག་ནི། ཚིག་དང་མིང་སྔ་ཕྱིའི་དོན་གྱི་སྐབས་ལ་ལེགས་པར་བརྟགས་ཏེ། རང་རང་གི་འཇུག་པ་གོང་དུ་བཤད་པ་དེ་བཞིན་དུ་སྦྱར་ནས་དོན་མ་འཁྲུལ་བར་འགྲོལ་བར་བྱའོ། །ཞེས་པའོ། །གསུམ་པ་མཇུག་གི་དོན་ལ། རྗེས་འཇུག་ཡི་གེ་སྦྱོར་བ་ལ་བསླབ་དགོས་པའི་རྒྱུ་མཚན་སྟན་པ་དང་། དེ་ལྟར་མཁས་པར་བསླབས་ནས་ཇི་ལྟར་བྱ་བ་དང་། མཁས་པར་བྱ་བའི་ཐབས་བསྟན་པ་དང་། སླར་ཡང་དོན་བསྡུས་ཏེ་གདམས་པ་དང་། གཞུང་འདི་ཉིད་འདོམས་པ་དང་མི་འདོམས་པའི་ཡུལ་ངོས་བཟུང་བ་དང་ལྔའོ། །   དང་བོ་ནི། རྗེས་འཇུག་གི་སྦྱོར་བ་ལ་མཁས་པར་བསླབ་དགོས་ཏེ།་་ལུང་གིས་དོན་སྟན་པ་ལྲྗེས་འཇུག་གི་སྦྱོར་བ་མེད་དུ་མི་རུང་ཞིང་། དེ་ཤེས་པ་ལ་དགོས་པ་ཁྱད་པར་ཅན་ཡོད་པའི་ཕྱིར་རོ། །དེ་ལ་རྒྱུ་མཚན་དེ་ལྟར་མེད་དུ་མི་རུང་བ་ཇི་ལྟ་ཡིན་ཞེ་ན། དེ་བསྟན་པ་ནི། སྔོན་འཇུག་ཡོད་དམ་མེད་ཀྱང་རུང་། །མིང་གཞིའི་ཡི་གེ་གང་ཡིན་ལ། །ཉིས་སྦྲེལ་ཡོད་དམ་སུམ་སྦྲེལ་ཡོད། །ཨཱ་ལི་བཞྀ་ལས་གང་ལྡན་ཡང་། །རྗེས་འཇུག་བཅུ་བོ་མཞུགས་ན། །མིང་གཞན་སྦྱོར་བ་ཡོད་མི་སྲིད་། །ཅེས་གསུངས་སོ། །དེ་ཡང་སྔོན་འཇུག་ལྔ་བོ་ཡོད་དམ་མེད་ཀྱང་རུང་སྟེ། དེ་ལྔ་ཡོད་མེད་ལ་མ་ལྟོས་པར་མིང་གཞི་ཀ་ལ་སོགས་པ་སུམ་ཅུ་ལ། ཉིས་སྦྲེལ་སྒ་ལྟ་བུ་ཡོད་དམ། སུམ་སྦྲེལ་སྒྲ་ལྟ་བུ་ཡོད་པ་དང་། དེ་ལ་ཨཱ་ལི་སྟེ་དབྱངས་བཞི་ལས་གང་ཡང་རུང་བ་དང་ལྡན་པ། སྒི་སྒུ་སྒེ་སྒོ་ལྟ་བུ་དང་། སྒྲི། སྒྲུ། སྒྲེ། སྒྲོ་ལྟ་བུ་བྱུང་ན་ཡང། རྗེས་འཇུག་གི་ཡི་གེ་བཅུ་བོ་གང་རུང་མ་ཞུགས་ན། མིང་གཞན་དང་སྦྱར་ནས་དོན་སྲོན་པ་མི་སྲིད་པས། དེ་གང་རུང་ཞུགས་པ་ལས་གཞན་པའི་མིང་གི་སྦྱོར་བ་ནི་བོད་སྐད་ཀྱི་གསུང་རབ་དང་གཞུང་ལུགས་ལ་ཡོད་མི་སྲིད་དོ་ཞེས་པ་སྟེ། འདིའི་མིང་གཞི་ནི། སྔར་བཤད་པའི་སྔོན་རྗེས་གང་ལའང་མི་འཇུག་པའི་མིང་གཞི་ཁོ་ན་མ་ཡིན་གྱི། གང་གིས་མིང་གཞི་སྔོན་གསུངས་པ། །ཞེས་པས་བསྟན་པ་ལྟར། གསལ་བྱེད་ལ་མིང་གཞིར་བཤད་པ་དེའོ། །ཉིས་སྦྲེལ་དང་སུམ་སྦྲེལ་ཡང་གོང་དུ་བཤད་པ་ལྟར་བརྩེགས་པ་མགོ་འདོགས་ཡོད་པ་ལ་གོ་བར་བྱ་ཡི། ཚེག་བར་གཅིག་ལ་སྔོན་རྗེས་ཡོད་པ་ལྟ་བུ་ལ་མི་བྱ་སྟེ། སྔོན་འཇུག་ཡོད་དམ་མེད་ཀྱང་རུང་། །ཞེས་སྔོན་འཇུག་ལ་མ་ལྟོས་པར་བཤད་ཅིང་། རྗེས་འཇུག་བཅུ་བོ་མ་ཞུགས་ན། །ཞེས་བཤད་པའི་ཕྱིར་རོ། །གོང་གི་རྒྱུ་མཚན་ཕྱི་མ་དེ་ཤེས་པ་ལ་དགོས་པ་ཁྱད་པར་ཅན་ཡོད་པར་སྟོན་པ་ནི། རྗེས་འཇུག་བཅུ་བོའི་ཏུ་དོན་ཤེས་ན། །འབྲི་དང་ཀློག་དང་འཆད་རྣམས་ཀྱི། །མཚམས་སྦྱོར་སྒྲ་ལ་ཐོགས་མེད་ཅིང་། །འབྲེལ་བར་སྨྲ་བའི་མཆོག་ཏུ་འགྱུར། །གཞན་ཡང་རྗེས་འཇུག་ཤེས་པ་ཡིས། །དོན་གྱི་སྦྱོར་བ་མ་མཐོང་ཡང་། །དོན་དང་མཐུན་པའི་སྦྱོར་བ་ཤེས། །ཞེས་གསུངས་སོ། །རྗེས་འཇུག་བཅུ་བོའི་དོན་ཤེས་པ་ལ་དགོས་པ་ཁྱད་པར་ཅན་ཡོད་དེ། རྗེས་འཇུག་བཅུ་བོ་དངོས་དང་། དེའི་རྣམ་འགྱུར་ལས་བྱུང་བའི་རྣམ་དབྱེ་ཕྲད་དང་བཅས་པའི་འཇུག་ཚུལ། དོན་གང་ལ་ཡི་གེ་གང་གིས་ཚུལ་ཇི་ལྟར་དགོས་པ་ཅིའི་ཕྱིར་འཇུག་པ་རྣམས་ཤེས་ན། མདོ་རྒྱུད་བསྟན་བཅོས་རྣམས་ཡི་གེར་འབྲི་བ་དང་། བྲིས་ཟིན་ཀློག་པ་དང་། དེའི་དོན་གཞན་ལ་འཆད་པ་དང་། དེའི་མཚོན་ནས་རྩོམ་པ་དང་རྩོད་པ་ལ་སོགས་པ་རྣམས་ཀྱི་ཚེ། མིང་ཚིག་སྔ་ཕྱི་འདྲེན་ལུགས་ལ་མཁས་པའི་དབང་གིས་རྗོད་བྱེད་མིང་ཚིག་སྔ་ཕྱིའི་མཚམས་སྦྱོར་བའི་སྒྲ་ལ་མཁས་པའི་དབང་གིས་རྗོད་བྱེད་མིང་ཚིག་སྔ་ཕྱིའི་མཚམས་སྦྱོར་བའི་སྒྲ་ལ་ཐོགས་པ་མེད་ཅིང་། དེར་མ་ཟད་བརྗོད་བྱ་དོན་གྱི་ངོ་བོ་དང་། ཁྱད་པར་ལ་སོགས་པ་སྔ་ཕྱི་མི་འགལ་བར་སྟོན་ཅིང་གཞན་ལ་གོ་བ་བདེ་བླག་ཏུ་སྟེར་ནུས་པས་འབྲེལ་བར་སྨྲ་བའི་མཆོག་ཏུ་འགྱུར་རོ། །དགོས་པ་གཞན་ཡང་། རྗེས་འཇུག་གི་འཇུག་ཚུལ་ཤེས་པ་ཡིས་ཏེ། ཤེས་པ་ལ་བརྟེན་ནས། གཞུང་དོན་ལེགས་པར་འབྱེད་པའི་འགྲེལ་བའི་སྦྱོར་བ་སྔར་བྱས་པ་མ་མཐོང་ཡང་། སྔར་ཤེས་པའི་འགྲེལ་བའི་སྦྱོར་ལུགས་སམ། དགོངས་པ་འགྲེལ་ལུགས་ཀྱི་དོན་དང་མཐུན་པའི་འགྲེལ་བའི་སྦྱོར་བ་རང་ཉིད་ཀྱིས་བྱེད་ཤེས་སོ། །      གཉིས་པ་ནི། འོ་ན། དེ་ལྟར་རྗེས་འཇུག་གི་སྦྱོར་བ་ལ་མཁས་པར་སྦྱངས་ནས་ཇི་ལྟར་བྱ་ཞེ་ན། དེ་བསྟན་པའི་ཕྱིར། རྗེས་འཇུག་སྦྱོར་བ་མཁས་པ་ན། །ལུང་གི་དོན་དང་སྦྱོར་བ་དང་། །བླ་མའི་མན་དང་གསུམ་སྦྱར་ནས། །དོན་གྱི་ཐོག་ཏུ་དབབ་པར་བྱ། །ཞེས་གསུང་སཏེ། དེ་ལྟར་རྗེས་འཇུག་གི་སྦྱོར་བ་ལ་མཀས་ཤིང་ཤེས་པ་ན། གང་ཤེས་པའི་རྗེས་འཇུག་གི་སྦྱོར་བ་རྣམ་དབྱེ་ཕྲད་ལ་སོགས་པ་དེ་ཉིད་ལུང་གི་དོན་གཏན་ལ་འབེབས་པའི་ཆེད་དུ་སྦྱོར་བའོ། །སྦྱོར་ཚུལ་ཡང་རྣམ་དབྱེ་ཚིག་ཕྲད་ལ་སོགས་རྣམས་ཀྱི་ལུང་གི་ཚིག་དོན་སྔ་ཕྱི་འདྲེན་ཅིང་སྡུད་པ་དང་སྦྱོར་བ་ལ་སོགས་པའི་འཇུག་པ་མ་ནོར་བའི་སྒོ་ནས། དོན་གྱི་ངོ་བོ་དང་ཁྱད་པར་ལ་དཔྱོད་པའོ། །དེ་ཡང་དགོས་པོའི་དབང་གིས་ལུང་གི་ཚིག་དོན་གབ་པ་དང་། དཀྲུགས་པ་ལ་སོགས་པ་ཡོད་པར་མ་ཟད། དགོངས་པ་མཆོག་ཏུ་ཟབ་ཅིང་ཕྲ་བས། རང་སྟོབས་ཀྱིས་ཞུགས་ཀྱང་དགོས་པ་བསྒྲུབ་མི་ནུས་པས་ན།  བརྒྱུད་པ་མ་ཉམས་པའི་བླ་མའི་མན་ངག་ཀྱང་ངེས་པར་དགོས་སོ། །དེ་ལྟར་རྗེས་འཇུག་གི་སྦྱོར་བ་ལ་མཁས་པ་དང་། དེ་ལུང་གི་དོན་དང་སྦྱོར་བ་དང་། བླ་མ་དམ་པའི་མན་ངག་སྟེ། དེ་གསུམ་སྦྱར་ནས་ཏེ། དེ་གསུམ་སྦྲེལ་ནས། རང་གི་ཉམས་སུ་ལེན་རྒྱུའི་དོན་མ་ནོར་བ་དེའི་ཐོག་ཏུ་དབབ་ཅིང་བསྒྲིལ་བར་བྱའོ། །       གསུམ་པ་ནི། རྗེས་འཇུག་གི་སྦྱོར་བ་ལ་མཁས་པར་བྱ་དགོས་ན། དེ་ལྟར་མཁས་པར་བྱེད་པའི་ཐབས་ཀྱི་རིམ་པ་གང་ཞེ་ན། དེ་ལ་དང་བོར་བསླབ་པའི་རིམ་པ་བསྟན་པའི་ཕྱིར། བསླབ་ལ་བརྩོན་པའི་གང་ཟག་གིས། །དང་བོར་ང་རོ་རྣམས་ལ་སྦྱང་། སྔོན་འཇུག་མིང་གཞི་རྗེས་འཇུག་རྣམས། །ཀློག་གི་ཆེད་དུ་བསླབ་པ་ཡིན། །རྗེས་འཇུག་བཞི་ཡི་སྦྱོར་བ་ནི། །ཉན་བསམ་བསྟན་པའི་ཆེད་དུ་སྦྱང་། །ཡན་ལག་དེ་དག་མཐུ་ཡིས་ནི། །འབྲས་བུ་ཆེན་པོ་དོན་དུ་གཉེར་ཞིང་དེའི་རྒྱུའམ་ཐབས་དང་དེ་སྟོན་པའི་གཞུང་ལ་སོགས་པ་བསླབ་བྱའི་གནས་ལ་བརྩོན་པའི་གང་ཟག་གིས་དུས་དང་བོར་ཀ་ལ་སོགས་པའི་ཡི་གེ་རེ་རེའི་གདངས་ཀྱི་ང་རོ་རྣམས་ལ་རང་རང་གི་སྐྱེ་གནས་ལས་ཇི་ལྟར་བྱུར་བ་ལྟར། སྒྲ་དམན་ལྷག་དང་བྲལ་བར་སྦྱང་བར་བྱའོ། །དེ་ལྟར་བྱང་བ་ན། དེ་ལས་སྔོན་འཇུག་མིང་གཞི་རྗེས་འཇུག་གསུམ་སྦྱར་ཏེ། ཚེག་ཁྱིམ་གཅིག་གི་ཡི་གེ་རེ་རེ་བ་དང་། སྔོན་རྗེས་མིང་གཞི་སྦྱར་བའི་ཀློག་ཚུལ་དེ་ཡང་། ཀློག་གི་སྒྲ་འབྱོར་ཞིང་མ་ཉམས་པའི་ཆེད་དུ་བསླབ་པ་ཡིན་ནོ། །དེ་ལྟར་ཀློག་དག་ཅིང་ལེགས་པར་གྱུར་པ་ན། རྟགས་འཇུག་ནས་འབྱུང་བ་ལྟར། རྗེས་འཇུག་གང་གིས་མིང་གཞི་གང་ལ་ཚུལ་ཇི་ལྟར་དགོས་པ་ཅིའི་ཕྱིར་འཇུག་པ་བཞིའི་སྦྱོར་བ་ལ་བསླབ་སྟེ། དེ་ནས་སློབ་དཔོན་ལས་ཉན་པ་དང་། རང་ཉིད་ཀྱིས་དོན་བསམ་པ་དང་། གཞན་དག་ལ་བསྟན་པའི་ཆེད་དུ་སྦྱང་བར་བྱའོ། །དེ་ལྟར་གནས་སྐབས་ཀྱི་དགོས་པ་ཀློག་པ་དང་། ཉན་བསམ་ལ་སོགས་པ་ལ་མཁས་པ་དང་། དེའི་ཆེད་དུ་ཡི་གེའི་སྐྱེ་གནས་ནས་བཟུང་། རྗེས་འཇུག་གི་ཚུལ་བཞིའི་བར་ལ་སྦྱངས་པའི་ཐབས་སམ་རྒྱུའི་ཡན་ལག་དེ་དག་གི་མཐུ་ཡིས་ནི་སྟེ། དེ་དག་ལ་བརྟེན་ནས། གང་གཏན་ལ་འབེབས་ན་རང་རང་གི་དམིགས་ཡུལ་ཐབས་དང་བཅས་པ་སྟོན་པའི་གཞུང་གི་དོན་གཏན་ལ་འབེབས་པ་ཡིན་ནོ། །འོ་ན་རིམ་པ་དེ་ལྟར་བསླབ་པའི་ཕན་ཡོན་གང་ཞེ་ན། དེ་བསྟན་པའི་ཕྱིར། བསླབ་པའི་རིམ་པ་འདི་ཡིས་ནི། །གང་ཞིག་འབད་པ་ཆུང་ངུས་ཀྱང་། །ཤེས་རབ་མྱུར་དུ་གྲོལ་བར་འགྱུར་། །ཞེས་གསུངས་ཏེ། བསླབ་པའི་རིམ་པ་འདི་ཡིས་ནི་སྟེ། གོ་རིམ་བཤད་མ་ཐག་པ་ལྟར་བྱས་པ་དེ་ལ་བརྟེན་ནས་ནི། གང་ཟག་གང་ཞིག་འབད་པ་ཆེན་པོས་འཇུག་པ་ལྟ་ཅི་སྒོས་ཏེ། འབད་པ་ཆུང་ངུས་ཞུགས་པར་གྱུར་ཀྱང་། དེའི་ཆོས་རབ་ཏུ་རྣམ་པར་དབྱེ་ཞིང་ཡངས་པ་ཉིད་ཐོབ་པར་འགྱུར་རོ། །    བཞི་བ་སླར་ཡང་དོན་བསྡུས་ཏེ་གདམས་ནི། དེའི་ཕྱིར་དང་བོར་འདི་ཉིད་བསླབ། །དེ་ནས་རྒྱས་པའང་ཉན་བྱས་ནས། བསླབ་པ་གང་ལ་དད་པ་ཡི། །གཞུང་ཉིད་བླ་མ་རྣམས་ལས་མཉན། །ཞེས་གསུངས་ཏེ། བསླབ་རིམ་དེ་ལྟར་བྱས་པས་ཤེས་རབ་ཡངས་པའི་མཁས་པའི་གོ་འཕང་འཐོབ་པ་དེའི་ཕྱིར། དུས་དང་བོར་བསླབ་རིམ་དེ་དག་གི་གཞིར་གྱུར་པའི་གཞུང་འདི་ཉིད་ལ་བསླབ་པར་བྱ་ཞིང་། དེའི་དོན་ཁོང་དུ་ཆུད་པ་ན། དེ་ནས་བརྡ་སྤྲོད་པའི་གཞུང་ལུགས་རྒྱས་པ་ཀ་ཙན་ལ་སོགས་པའང་མཉན་པར་བྱའོ།། དེའི་དོན་རྟོགས་པར་བྱས་ནས་རང་ཉིད་བསླབ་པའི་གནས་ལ་དད་པ་དེ་སྟོན་པའི་གཞུང་ཉིད་བླ་མ་སྟེ་སློབ་དཔོན་མཁས་པ་རྣམས་ལས་མཉན་པར་བྱས་ཏེ། གཞུང་འདི་ཉིད་བླ་མའམ་སློབ་དཔོན་གྱི་མན་ངག་ལ་བརྟེན་ནས། རང་ཉིད་ལ་ཕན་པའི་བླང་དོར་སྟོན་པའི་གདམས་པ་རྟོགས་པར་བྱའོ།། 
  ལྔ་བ་གཞུང་འདི་ཉིད་འདོམས་པ་དང་མི་འདོམས་པའི་ཡུལ་གྱི་གང་ཟག་ངོས་བཟུང་བ་དེ་ཉིད་བསྟན་པར་བྱ་བའི་ཕྱིར། སློབ་དཔོན་དེ་ཉིད་དུ་འཛིན་ཅིང་།། ལེ་ལོ་གཡེང་བ་རྣམས་པར་སྤངས།། ཟོ་བཟང་དད་པ་ལ་བརྟེན་པ།། སྐྱེས་བུ་དེས་ནི་མྱུར་རྟོགས་ཏེ།། དེ་ལ་དུས་སུ་འདོམས་པར་བྱ།། གཅིག་ཤོས་དེ་ལས་ལྡོག་པའོ།། ཞེས་གསུངས་ཏེ། འདི་ལྟ་བུ་སྟོན་རུང་གི་སློབ་མ་ཕུན་སུམ་ཚོགས་པ་ལ། སྣོད་ཀྱི་ཡོན་ཏན་འདི་ལྟ་བུ་དགོས་ཏེ། སློབ་དཔོན་དེ་ལ་སློབ་དཔོན་ཉིད་དུ་འཛིན་པའི་གུས་པ་དང་བཅས་པའི་སྒོ་ནས། བསྟེན་ཚུལ་ཕྱིན་ཅི་མ་ལོག་པ་ཡོད་ཅིང་། སྙོམས་ལས་དང་སྒྱིད་ལུག་གི་ལེ་ལོ་དང་། བྱ་བ་ངན་ཞེན་གྱི་གཡེང་བ་རྣམ་པར་སྤངས་པ་དང་། ཟོ་ནི་ཁམས་སམ་རང་བཞིན་གྱི་དོན་ཡིན་པས། རང་བཞིན་བཟང་བོ་དྲང་ཞིང་བསམ་པ་དགེ་བ་དང་། བསླབ་པར་བྱ་བའི་གནས་ལ་གུས་ཤིང་དད་པ་ལ་བརྟེན་པ་རྣམས་དགོས་སོ། ཡོན་ཏན་དེ་དག་ལྡན་པའི་སྐྱེས་བུ་དེ་ལ་དུས་སུ་བབ་ཅིང་། བློ་འདུན་པའི་ཚེ་འདོམས་པར་བྱའོ།། གཅིག་ཤོས་ནི། སྣོད་ལྡན་དེ་ཡི་གཅིག་ཤོས་ཏེ། སློབ་དཔོན་ལ་མི་དད་ཅིང་ལེ་ལོ་ཅན་དང་། གཡེང་བ་ཅན། རང་བཞིན་ངན་པ། བསླབ་པ་ལ་མི་དད་པའི་སྐྱེས་བུ་དེའམ། དེ་ལས་ལྡོག་པ་ནི། འདོམས་པ་ལས་ལྡོག་པ་སྟེ་མི་འདོམས་པའོ།། དེ་ལྟར་སྣོད་མིན་གྱི་གང་ཟག་དེ་ལྟ་བུ་ལ་འདོམས་པར་མི་བྱ་ཞེས་པའོ།། དེ་ལྟར་ལུང་སྟོན་པ་སུམ་ཅུ་བའི་ཚིག་དོན་རེ་ཞིག་བཤད་ཟིན་ཏོ།། གཉིས་པ། རྟགས་ཀྱི་འཇུག་པའི་ཚིག་དོན་ཅུང་ཟད་འགྲེལ་བ།མཚན་གྱི་དོན་དང་། གཞུང་གི་དོན་དང་། མཇུག་གི་དོན་གསུམ་མོ། 
  དང་བོ་ནི། ལེགས་སྦྱར་གྱི་སྐད་དུ། ལིང་ག་ཨ་བ་ཏཱ་ར་ནཱ་མ། བོད་སྐད་དུ་རྟགས་ཀྱི་འཇུག་པ་ཞེས་བྱ་བ། ཞེས་གསུངས་ཏེ། དེ་ཡང་ལིང་ག་ནི་རྟགས། ཨ་བ་ཏཱ་ར་ནི་འཇུག་པ། ནཱ་མ་ནི་ཞེས་བྱ་བ་སྟེ། ཡི་གེ་མིང་གཞི་སྔོན་རྗེས་རྣམས་ཀྱིི་ཕོ་མོ་མ་ནིང་གི་འཇུག་ཚུལ་སྟོན་པས། བརྗོད་བྱའི་སྒོ་ནས་བཏགས་པའོ། འགྱུར་ཕྱག་གི་ཚུལ་དུ་སྨྲ་བའི་དབང་ཕྱུག་ལ་ཕྱག་འཚལ་ལོ་ཞེས་པ་གོང་དང་འདྲའོ། 
  གཉིས་པ་གཞུང་གི་དོན་ལ། བསྟན་བཅོས་ལ་འཇུག་པའི་སྒོ་དང་། སྒོ་དེ་དང་ལྡན་པའི་བསྟན་བཅོས་དངོས་བཤད་པ་གཉིས། 
  དང་བོ་ནི། སྨྲ་བའི་སྐྱེས་མཆོག་སྨྲ་བའི་རྒྱལ།། ཐམས་ཅད་མཁྱེན་ལ་ཕྱག་འཚལ་ལོ།། ཞེས་གསུངས་ཏེ། རྩོམ་པ་བོ་ཐུ་མི་རང་ཉིད། ནང་བ་སངས་རྒྱས་པ་ཡིན་གཤིས། སུམ་ཅུ་བའི་མགོར་དཀོན་མཆོག་གསུམ་ལ་ཕྱག་འཚལ་བ་དང་། འདིར་རྒྱལ་བ་ཐམས་ཅད་མཁྱེན་པ་སྟེ་སངས་རྒྱས་བཅོམ་ལྡན་འདས་ལ་ཕྱག་བྱ་པའོ། སྤྱིར་བསྟན་བཅོས་ལ་འཇུག་པའི་སྒོ་གསུམ་ཡོད་དེ། སྙན་ངག་མེ་ལོང་ལས། ཤིས་བརྗོད་ཕྱག་བྱ་དངོས་པོ་ནི།། ངེས་པར་བསྟན་པའང་དེ་ཡི་སྒོ།། ཞེས་གསུངས་པ་ལྟར། ཤིས་བརྗོད། ཕྱག་བྱ། དངོས་པོ་ངེས་བསྟན་གསུམ་ཡོད་དོ།། 
   འདིར་ཐམས་ཅད་མཁྱེན་པ་སྟེ། སངས་རྒྱས་ལ་མཆོད་པར་བརྗོད་པ་ཡིན་ཏེ། ཆོས་རྣམས་ཀྱི་རྒྱུ་དང་རྐྱེན་དང་དངོས་པོའི་གཤིས་ལུགས་སྨྲ་བའི་སྐྱེས་བུ་མཆོག་སྟེ་ག་ཟག་མཆོག་ཏུ་གྱུར་པས་སྨྲ་བའི་རྒྱལ་བོར་གྱུར་པ། ཆོས་ཐམས་ཅད་ལག་མཐིལ་དུ་སྐྱུ་རུ་ར་རློན་པ་བཞག་པ་ལྟར་ཅིག་ཅར་དུ་མངོན་སུམ་དུ་རྟོགས་པའི་ཐམས་ཅད་མཁྱེན་པ་ལ་ཕྱག་འཚལ་ལོ།། ཞེས་པ་ཡིན་ལ། ནང་བ་སངས་རྒྱས་པའི་ཆོས་སྐད་དོ།། 
   གཉིས་པ་སྒོ་དེ་དང་ལྡན་པའི་བསྟན་བཅོས་དངོས་བཤད་པ་ལ། སྤྱིར་ཡི་གེ་ལ་རྟགས་ཀྱི་དབྱ་བ་བཤད་པ་དང། མིང་གཞིའི་ཡི་གེ་ལ་ནང་གསེས་ཀྱི་ཕོ་མོ་མ་ནིང་གི་དབྱེ་བ་བཤད་པ་དང་། སྔོན་འཇུག་གི་རྟགས་ཀྱི་དབྱེ་བ་དང་འཇུག་ཚུལ་བཤད་པ་དང་། རྗེས་འཇུག་གི་རྟགས་ཀྱི་དབྱེ་བ་དང་འཇུག་ཚུལ་བཤད་པ་དང་བཞིའོ། 
    དང་བོ་ནི། ཕོ་ཡི་ཡི་གེ་འབའ་ཞིག་ལ།། སྡེ་བ་ཕྱེད་དང་བརྒྱད་གནས་པའང།། ཞེས་པས་གསལ་བྱེད་སུམ་ཅུ་ཕོ་ཡིག་ཏུ་དངོས་སུ་བསྟན་པའི་ཤུགས་ལ། དབྱངས་ཡིག་བཞི་མོ་ཡིག་ཡིན་པར་བསྟན་པའོ།། དེ་ཡང་གསལ་བྱེད་རྣམས་བརྗོད་པའི་རླུང་ཤུགས་གསལ་ཞིང་གྲིམ་པས་ཕོ་ཡིག་དང་། དབྱངས་ཡིག་བརྗོད་པའི་རླུང་ཤུགས་མི་གསལ་ཞིང་ལྷོད་པས་སྤྱིར་མོ་ཡིག་ཏུ་གསུངས་སོ།། 
   གཉིས་པ་མིང་གཞིའི་ཡི་གེ་ལ་ནང་གསེས་ཀྱི་ཕོ་མོ་མ་ནིང་གི་རྟགས་ཀྱི་དབྱེ་བ་བཤད་པ་ནི། ། ཕོ་ཡི་ཡི་གེ་འབའ་ཞིག་ལ།། སྡེ་བ་ཕྱེད་དང་བརྒྱད་གནས་པའང།། སྡེ་ཚན་ལྔ་རུ་དྲིལ་བྱས་ཏེ།། ཡི་གེ་སུམ་ཅུ་ཐམ་པ་ལ།། ཕོ་དང་མ་ནིང་མོ་དང་ནི།། ཤིན་ཏུ་མོ་དང་བཞི་བཞི་རུ།། སྡེ་བ་བཞི་བ་ཡན་ཆད་དབྱེ།། ལྷག་མ་བཅུ་བཟི་གནས་པ་ལ།། ཙ་སོགས་གསུམ་ནི་ཅ་སོགས་སྦྱར།། ཝ་ནི་བ་དང་སྦྱར་བར་བྱ།། ལྷག་མ་དྲུག་ནི་མོ་རུ་སྦྱར།། ང་ཉ་ན་མ་ཤིན་ཏུ་མོ།། ར་ལ་ཧ་ནི་མོ་གཤམ་སྟེ།། མ་ནིང་མཚན་མེད་ཅེས་ཀྱང་བྱ།། ཞེས་གསུངས་ཏེ། སྤྱིར་ཕོའི་ཡི་གེ་གསལ་བྱེད་སུམ་ཅུ་བོ་འབའ་ཞིག་སྟེ་ཁོ་ན་ལ་སྡེ་བ་ཕྱེད་དང་བརྒྱད་དུ་གནས་ཡོད་དེ། ཀ་སྡེ། ཅ་སྡེ། པ་སྡེ། ཙ་སྡེ། ཞ་སྡེ། ར་སྡེ་སྟེ་ཡི་གེ་བཞི་རེ་སྡེ་བ་རེ་བྱས་པས། སྡེ་བ་ཕྱེད་དང་བརྒྱད་ཡོད་པ་དེ་ལ་ཡང་སྡེ་ཚན་ལྔ་རུ་དབྱེ་སྟེ། ཀ་མད་སུམ་ཅུ་ཐམ་པ་བོ་དེ་ལ། ཕོ་དང་། མ་ནིང་དང་། མོ་དང་། ཤིན་ཏུ་མོ་དང་། མོ་གཤམ་མམ་མ་ནིང་མཚན་མེད་དོ། དེ་ཡང་འཇིག་རྟེན་ན་ཕོ་སྐད་ཀྱི་གདངས་གྲིམ་ཞིང་དྲག་པ་དང་། མོ་སྐད་ཀྱི་གདངས་ལྷོད་ཅིང་ཞན་པ་དང། མ་ནིང་གྲིམ་ལྷོད་རན་པ་སོགས་ཀྱི་དཔེ་བཞིན། གསལ་བྱེད་ཀྱི་ཡི་གེ་རྣམས་མིང་གཞིར་སོང་བའི་ཚེ། བརྗོད་པའི་རླུང་ཤུགས་གྲིམ་ཞིང་དྲག་པ་ཕོ་ཡིག་དང། གྲིམ་ལྷོད་རན་པ་མ་ནིང་དང། ཅུང་ཟད་ལྷོད་པ་མོ་དང་། དེ་ལས་ཀྱང་ལྷོད་པ་ཤིན་ཏུ་མོ་དང་། ཤིན་ཏུ་ལྷོད་ཅིང་ཞན་པ་མོ་གཤམ་གྱི་ཡི་གེར་བཞག་པ་ཡིན་ནོ།། དེས་ན་སྡེ་བ་བཟི་བ་ཡན་ཆད་ཀྱི་སྡེ་བ་བཞིའི་དང་བོ་ཀ་ཅ་ཏ་པ་བཞི་ཕོ་དང་། གཉིས་པ་ཁ་ཆ་ཐ་ཕ་བཞི་མ་ནིང་དང་། གསུམ་པ་ག་ཇ་ད་བ་བཞི་མོ་དང། བཞི་བ་ང་ཉ་ན་མ་བཞི་ཤིན་ཏུ་མོ་ཡིན་ལ། དེའི་ལྷག་མ་ཡི་གེ་བཅུ་བཞི་གནས་པའམ་ཡོད་པའི་ནང་ནས། ཙ་ཚ་ཛ་གསུམ་ནི། ཅ་ཆ་ཇ་གསུམ་དང་སྦྱར་ཏེ། ཙ་ནི་ཅ་དང་སྦྱར་བས་ཕོ་དང་། ཚ་ནི་ཆ་དང་སྦྱར་བས་མ་ནིང་དང་། ཛ་ནི་ཇ་དང་སྦྱར་བས་མོ་ཡིན་ལ། ཝ་ནི་བ་དང་སྦྱར་བས་མོ་ཡིག་ཏུ་ཤེས་པར་བྱའོ།། ལྷག་མ་ཞ་ཟ་འ་ཡ་ཤ་ས་དྲུག་ནི་མོ་ཡིག་ཡིན་པ་དང་། ར་ལ་ཧ་གསུམ་ནི་མོ་གཤམ་སྟེ་མིང་གཞན་མ་ནིང་མཚན་མེད་ཅེས་བྱའོ། ཨ་ཡིག་མིང་གཞིའི་ཕོ་མོ་མ་ནིང་གང་དུའང་མི་གཏོགས་ཏེ། ལོ་ཆེན་ནམ་མཁའ་བཟང་བོས། ཨ་ཡིག་རྟགས་མེད་པའོ།། ཞེས་དང་། དག་ཡིག་ཟ་མ་ཏོག་ལས། སུམ་ཅུ་བ་ནི་ཕྱོགས་ལྷུང་མེད། ཅེས་གསུངས་སོ། དེ་དག་གི་སྡོམ་ནི་སྤྱི་རྣམ་དུ་བྲིས་ཟིན་ཏོ།། 
   གསུམ་པ་སྔོན་འཇུག་གི་རྟགས་ཀྱི་དབྱེ་བ་དང་འཇུག་ཚུལ་བཤད་པ་ལ། སྔོན་འཇུག་གི་རྟགས་ཀྱི་དབྱེ་བ་བཤད་པ་དང་། འཇུག་ཚུལ་བཤད་པ་གཉིས་ལས། 
   དང་བོ་ནི། མོ་ཡི་ཡི་གེའི་ནང་ནས་ནི།། འཇུག་པའི་ཡི་གེ་བཅུ་དབྱུང་བྱ།། འཇུག་པ་བཅུ་ཡི་ནང་ནས་ནི།། སྔོན་འཇུག་ཡི་གེ་ལྔ་དབྱུང་བྱ།། སྔོན་འཇུག་ཡི་གེ་ལྔ་བོ་ལ།། ཕོ་དང་མ་ནིང་མོ་དང་ནི།། ཤིན་ཏུ་མོ་དང་བཞི་རུ་དབྱེ།། ཞེས་གསུངས་ཏེ། གསལ་བྱེད་སུམ་ཅུའི་མོ་ཡིག་གི་ནང་ནས། རྗེས་འཇུག་གི་ཡི་གེ་ལྔ་དབྱུང་སྟེ།། ལྔ་བོ་དེ་ལ་ཡང་ཕོ་དང་མ་ནིང་མོ་ཤིན་ཏུ་མོ་སྟེ་བཞི་རུ་དབྱེ་བར་བྱ་སྟེ། བ་སྔོན་འཇུག་གི་ཕོ་དང་།། ག་ད་གཉིས་མ་ནིང་། འ་མོ། མ་ཤིན་ཏུ་མོ་ཡིན་པར་ཤེས་པར་བྱའོ།། 
   གཉིས་པ་འཇུག་ཚུལ་བཤད་པ་ནི། དེ་དག་རེ་རེའང་བཞི་བྱེད་དེ།། གང་གིས་འཇུག་བྱེད་གང་ལ་འཇུག།། ཇི་ལྟར་འཇུག་བྱེད་ཅིའི་ཕྱིར་འཇུག།། ཅེས་གསུངས་ཏེ། སྔོན་འཇུག་དེ་དག་རེ་རེ་ལ་གང་གིས་འཇུག་པ། གང་ལ་འཇུག་པ། ཇི་ལྟར་འཇུག་པ། ཅིའི་ཕྱིར་འཇུག་པ་སྟེ་བཟིའི་སྒོ་ནས་བཤད་དགོས་པས། དང་བོ་གཉིས་ལྷན་ཅིག་ཏུ་བཤད་པ་ནི། གང་གིས་གང་ལ་འཇུག་ཅེ་ན།། ཕོ་ནི་ཕོ་དང་མོ་ལ་འཇུག།། མོ་ནི་མོ་དང་མ་ནིང་ལ།། མ་ནིང་ཡང་ནི་ཕོ་མོ་ལའོ།། ཤིན་ཏུ་མོ་ནི་མ་ནིང་དང་།། མོ་དང་ཤིན་ཏུ་མོ་ཉིད་ལའོ།། ཞེས་གསུངས་ཏེ། སྔོན་འཇུག་གང་གིས་མིང་གཞི་གང་ལ་འཇུག་པའི་བྱ་བ་བྱེད་ཅེ་ན། སྔོན་འཇུག་གི་ཕོ་བ་ཡིག་ནི། མིང་གཞིའི་ཕོ་ཡིག་ཀ་ཅ་ཏ་ཙ་བཞི་དང་། མོ་ཡིག་ག་ད་ཞ་ཟ་ཤ་ས་དྲུག་སྟེ་བཅུའི་སྔོན་དུ་འཇུག་པ་ཡིན་ཏེ། དཔེར་ན། བཀས་བཅད་རྒྱས་བཏབ་མ་ནོར་བཙལ།། གོ་བགོས་མདུན་བདར་བཞད་གད་སྤང།། བསམ་བཟང་ནོར་བཤམས་ཡོན་ཏན་བསགས།། ལྟ་བུའོ།། སྔོན་འཇུག་མོ་འ་ཡིག་ནི། མིང་གཞིའི་མོ་ཡིག་ག་ཇ་ད་བ་ཛ་ལྔ་དང་། མ་ནིང་ཁ་ཆ་ཐ་ཕ་ཚ་ལྔ་སྟེ། བཅུ་བོ་ཁོ་ནའི་སྔོན་དུ་འཇུག་པ་སྟེ། དཔེར་ན། འགའ་ཞིག་འཇིག་རྟེན་འདིར་འབད་འཛེར།། འཁོན་འཆང་འཐབ་རྩོད་འཕུང་བྱེད་འཚལ།། ལྟ་བུའོ།། སྔོན་འཇུག་གི་མ་ནིང་ག་ཡིག་ནི། མིང་གཞིའི་ཕོ་ཡིག་ཅ་ཏ་ཙ་གསུམ་དང་མོ་ཡིག་ཉ་ད་ན་ཞ་ཟ་ཡ་ཤ་ས་སྟེ་བརྒྱད་བཅས་བཅུ་གཅིག་ཁོ་ནའི་སྔོན་དུ་འཇུག་སྟེ། དཔེར་ན། གཅེས་གཏམ་གཙོ་བོར་གཉེན་ལ་གདམས།། གནས་ལུགས་གཞལ་བྱ་གཟོད་ནས་ཞི།། གཡར་དམ་གཤའ་མ་གསང་བར་བྱ།། ལྟ་བུའོ། སྔོན་འཇུག་གི་མ་ནིང་ད་ཡིག་ནི། མིང་གཞིའི་ཕོ་ཀ་དང་པ་གཉིས་དང། མོ་ག་ང་བ་མ་བཞི་སྟེ་དྲུག་པོ་ཁོ་ནའི་སྔོན་དུ་འཇུག་སྟེ། དཀའ་གནད་དཔོག་པའི་དགའ་སྤྲོ་ཅན།། དངོས་གྲུབ་དབང་ཕྱུག་མི་དམན་འཐོབ།། ལྟ་བུའོ།། སྔོན་འཇུག་གི་ཤིན་ཏུ་མོ་མ་ཡིག་ནི། མིང་གཞིའི་མ་ནིང་ཁ་ཆ་ཐ་ཚ་བཞི། མོ་ཡིག་ག་ཇ་ད་ཛ་བཞི། ཤིན་ཏུ་མོ་ང་ཉ་ན་གསུམ་བཅས་བཅུ་གཅིག་ཁོ་ནའི་སྔོན་དུ་འཇུག་སྟེ། མཁས་མཆོག་བྱིན་མཐུ་ངོ་མཚར་རྨད།། མགོན་ལ་མཇལ་འཕྲད་འཛུམ་མདངས་མཛད།། མངར་བོས་ཐུགས་མཉེས་གདམས་པ་མནོས།། ཞེས་པ་ལྟ་བུའོ།། དེ་དག་མིང་གཞི་རྐྱང་འཕུལ་གྱི་དབང་དུ་བྱས་པ་ཡིན་ཞིང་། བརྩེགས་པ་མགོ་ཅན་ལ་ར་མགོ་ལྡན་པ་བཅུ་གཉིས། ལ་མགོ་ཅན་བཅུ། ས་མགོ་ཅན་བཅུ་གཅིག་གི་འཕུལ་ཡིག་ནི་བ་ཡིག་ཁོ་ནར་ངེས་ཏེ། དེ་ཡང་མིང་གཞི་ང་ཉ་ན་ཇ་ཛ་ལྔ་རྐྱང་བ་ལ་བས་འཕུལ་མི་འཐོབ་ཀྱང་ར་མགོ་བྱུང་ཚེ་བས་འཕུལ་འཐོབ། ས་མགོ་བྱུང་ན་ང་ཉ་ན་གསུམ་ཁོ་ན་ལ་བས་འཕུལ་འབྱུང་སྟེ། དཔེར་ན། རྩྭ་བརྔ་གཟུགས་བརྙན་ཟས་ཀྱིས་བརྣངས།། གཟི་བརྗིད་གྱེན་བརྫེས་བསྟོད་བསྔགས་དང།། བསྙེན་བཀུར་ལག་ན་དཔེ་ཆ་བསྣམས།། ལྟ་བུའོ།། ལ་མགོ་ཅན་ལ། བལྟ་དང་བལྡག་ལྟ་བུའོ།། བོད་ཡིག་ཡ་ར་ལ་ཝའི་འདོགས་བཞི་ལ་བརྩེགས་པའི་ཐ་སྙད་མི་བྱེད་དོ།། 
   ཞར་ལ་མི་འཇུག་པ་བཤད་པ་ནི། མི་འཇུག་པ་ནི་འདི་ལྟ་སྟེ།། ཕོ་ནི་མ་ནིང་ལ་མི་འཇུག།། མོ་ཡང་ཕོ་ལ་འཇུག་མི་འགྱུར།། མ་ནིང་རང་ལ་རང་མི་འཇུག།། རང་གི་སྡེ་དང་ཕྲད་པ་ན།། ཕོ་ཡང་མོ་ལ་འཇུག་མི་འགྱུར།། མ་ནིང་མོ་ཡང་དེ་བཞིན་ནོ།། ཞེས་གསུངས་ཏེ། སྔོན་འཇུག་རྣམས་ཀྱི་འཇུག་ཚུལ་ཇི་ལྟར་བཤད་པ་དེ་ལས་གཞན་མི་འཇུག་པ་ནི་འདི་ལྟ་སྟེ། སྔོན་འཇུག་ཕོ་ཡིག་བ་ཡིག་ནི། མིང་གཞིའི་མ་ནིང་ཁ་ཆ་ཐ་ཕ་ཚ་རྣམས་ཀྱི་སྔོན་དུ་མི་འཇུག དེ་བཞིན་དུ་མོ་འ་དང་ཤིན་ཏུ་མོ་མ་ཡིག་མིང་གཞིའི་ཕོ་ཡིག་གི་སྔོན་དུ་མི་འཇུག མ་ནིང་ག་ད་གཉིས་མིང་གཞིའི་མ་ནིང་གི་སྔོན་དུ་མི་འཇུག་གོ སྔོན་འཇུག་ལྔ་བོ་གསལ་བྱེད་བཞི་ཚན་རེ་བཅད་པའི་རང་རང་གི་སྡེ་བའི་ཡི་གེ་གང་གིའང་སྔོན་དུ་མི་འཇུག་གོ།། 
   ཚུལ་ཇི་ལྟར་འཇུག་པ་ནི། ཇི་ལྟར་འཇུག་པར་བྱེད་ཅེ་ན།། ཕོ་ནི་དྲག་པའི་ཚུལ་གྱིས་འཇུག།། མ་ནིང་རན་པར་འཇུག་པ་ཡིན།། མོ་ནི་ཞན་པའི་ཚུལ་གྱིས་ཏེ།། ཤིན་ཏུ་མོ་ནི་མཉམ་པས་སོ།། ཞེས་གསུངས་ཏེ། སྔོན་འཇུག་གི་ཕོ་བ་ཡིག་ནི། རང་གི་འཇུག་ཡུལ་མིང་གཞིའི་ཡི་གེ་ལ་སྐད་གདངས་དྲག་པའི་ཚུལ་གྱིས་འཇུག མ་ནིང་ག་ད་གཉིས་ནི། སྐད་གདངས་དྲག་ཞན་རན་པའི་ཚུལ་གྱིས་འཇུག མོ་འ་ཡིག་ནི། སྐད་གདངས་ཞན་པའི་ཚུལ་གྱིས་འཇུག ཤིན་ཏུ་མོ་མ་ཡིག་ནི། སྐད་གདངས་མཉམ་པ་སྟེ་ཤིན་ཏུ་ཞན་ཞིང་ལྷོད་པའི་ཚུལ་དུ་འཇུག་པར་བཤད་དོ།། 
   དགོས་པ་ཅིའི་ཕྱིར་འཇུག་པ་ནི། ཅིའི་ཕྱིར་འཇུག་པར་བྱེད་ཅེ་ན།། ཕོ་ནི་འདས་དང་གཞན་བསྒྲུབ་ཕྱིར།། མ་ནིང་གཉིས་ཀ་ད་ལྟར་ཆེད།། མོ་ནི་བདག་དང་མ་འོངས་ཕྱིར།། ཤིན་ཏུ་མོ་ནི་མཉམ་པས་སོ།། ཞེས་གསུངས་ཏེ། སྔོན་འཇུག་རྣམས་དགོས་པ་ཅིའི་ཕྱིར་འཇུག་པ་ལ། སྔོན་འཇུག་གི་ཕོ་བ་ཡིག་ནི། དུས་འདས་པ་དང་། དངོས་པོ་གཞན་དང་། བྱ་བ་བསྒྲུབ་པའི་ཕྱིར་འཇུག་གོ། སྔོན་འཇུག་མ་ནིང་ག་ད་གཉིས་ནི། དངོས་པོ་བདག་གཞན་གཉིས་དང་། དུས་ད་ལྟ་བ་སྟོན་པའི་ཆེད་དུ་འཇུག་པ་གཙོ་ཆེའོ། སྔོན་འཇུག་གི་མོ་འ་ཡིག་ནི། དངོས་པོ་བདག་གཞན་གཉིས་ལས་བདག་དང་། དུས་གསུམ་ལས་གཙོ་བོ་མ་འོངས་པ་སྟོན་པའི་ཕྱིར་འཇུག་གོ། སྔོན་འཇུག་གི་ཤིན་ཏུ་མོ་མ་ཡིག་ནི། དངོས་པོ་བདག་གཞན་གཉིས་ཀ་དང་། དེ་དག་དང་འབྲེལ་བའི་བྱ་བྱེད་ལས་དང་། དུས་འདས་མ་འོངས་ད་ལྟ་གསུམ་སྟེ་ཐམས་ཅད་ལ་ཁྱད་མེད་དུ་མཉམ་པར་འཇུག་གོ། འདིའི་སྐབས་སུ་བྱ་བྱེད་ལས་གསུམ་དང་། བདག་གཞན་དུས་གསུམ་གྱི་དཔེ་བརྗོད་སོགས་སྤྱི་རྣམ་དུ་རྒྱས་པར་བཤད་ཡོད་པས། དེར་བལྟ་བར་བྱའོ།། 
   བཞི་བ་རྗེས་འཇུག་གི་རྟགས་ཀྱི་དབྱེ་བ་དང་འཇུག་ཚུལ་བཤད་པ་ལ། རྟགས་ཀྱི་དབྱེ་བ་བཤད་པ་དང་། དེའི་འཇུག་ཚུལ་བཤད་པ་གཉིས། 
   དང་བོ་ནི། རྗེས་འཇུག་ཡི་གེ་བཅུ་བོ་ལ།། ཕོ་མོ་མ་ནིང་གསུམ་དུ་དབྱེ།། ཕོ་ལ་སྐྱེས་བུ་རབ་འབྲིང་གསུམ།། མོ་ལ་མོ་དང་ཤིན་ཏུ་མོ།། མ་ནིང་འགྱུར་དང་མཚན་གཉིས་དང་།། མཚན་མེད་དག་དང་གསུམ་དུ་འདོད།། ཅེས་གསུངས་ཏེ། རྗེས་འཇུག་གི་ཡི་གེ་བཅུ་བོ་དེ་ལ་ཡང་། ཕོ་མོ་མ་ནིང་གསུམ་དུ་དབྱེ་སྟེ། ད་བ་ས་གསུམ་ནི་རྗེས་འཇུག་གི་ཕོ་དང་། ག་ང་ན་མ་ར་ལ་དྲུག་ནི་མོ། འ་རྗེས་འཇུག་གི་མ་ནིང་དུ་བྱས་ནས། སླར་ཡང་ནང་གསེས་ཀྱི་དབྱེ་བ་ནི། ཕོ་ལ་སྐྱེས་བུ་རབ་འབྲིང་གསུམ་ཡོད་དེ། ས་སྐྱེས་བུ་རབ། ད་སྐྱེས་བུ་འབྲིང་། བ་སྐྱེས་བུ་ཐ་མ་ཡིན། མོ་ལ་མོ་ཙམ་དང་ཤིན་ཏུ་མོ་གཉིས་དབྱེ་བས། ག་ར་ལ་གསུམ་མོ་ཙམ་དང་། ང་ན་མ་གསུམ་ཤིན་ཏུ་མོ་ཡིན། མ་ནིང་འ་ཡིག་གཅིག་པུ་གྲོགས་ཀྱི་དབང་གིས་འགྱུར་བ་མ་ནིང་། མཚན་གཉིས་མ་ནིང་། མཚན་མེད་མ་ནིང་དང་གསུམ་དུ་འགྱུར་རོ།། 
    གཉིས་པ་དེའི་འཇུག་པ་རྒྱས་པར་བཤད་པ་ནི། དེ་ཡང་བྱེད་པ་བཞི་བྱེད་དེ།། གང་ལ་འཇུག་བྱེད་གང་གིས་བྱེད།། ཇི་ལྟར་འཇུག་བྱེད་ཅིའི་ཕྱིར་བྱེད།། ཅེས་གསུངས་ཏེ། འཇུག་ཚུལ་དེ་ལ་ཡང་། དབྱེ་བ་བཞི་བྱེད་དེ། གང་ལ་འཇུག་པ། གང་གིས་འཇུག་པ། ཇི་ལྟར་འཇུག་པ། ཅིའི་ཕྱིར་འཇུག་པ་བཤད་པའོ།། 
   དང་བོ་གང་ལ་འཇུག་པ་དང་། གཉིས་པ་གང་གིས་འཇུག་པ་གཉིས་བཤད་པ་ནི། གང་ལ་ཡི་གེ་ཐམས་ཅད་ལ།། གང་གིས་བཅུ་བོ་དེ་དག་གིས།། ཞེས་གསུངས་ཏེ། རྗེས་འཇུག་གི་ཡི་གེ་བཅུ་བོ་དེ་སྔོན་འཇུག་དང་མི་འདྲ་བར་མིང་གཞིའི་ཡི་གེ་ཐམས་ཅད་ལ་འཇུག་གོ། ཞེས་པའོ།།
   གསུམ་པ་ཚུལ་ཇི་ལྟར་འཇུག་པ་ནི། ཇི་ལྟར་རྣམ་པ་གཉིས་ཡིན་ཏེ།། སྒྲ་ཡི་འཇུག་ཚུལ་དོན་གྱི་ཚུལ།། ཞེས་གསུངས་ཏེ། ཇི་ལྟར་འཇུག་ཚུལ་དེ་ལ། སྒྲ་ཡི་འཇུག་ཚུལ་དང་། དོན་གྱི་འཇུག་ཚུལ་གཉིས་ཡོད་ལ། དང་བོ་སྒྲ་ཡི་འཇུག་ཚུལ་ནི། ཕོ་གསུམ་མོ་གཉིས་མ་ནིང་གསུམ།། དྲག་ཞན་བར་མ་གསུམ་དུ་འཇུག།། དྲག་པ་གསུམ་ཉིད་ནང་ཕྲད་དམ།། གལ་ཏེ་ཞན་པ་ནང་འཕྲད་ན།། དེ་ལ་ནང་གི་ཆ་ཤས་ཀྱིས།། དེ་ཡང་དྲག་ཞན་གཉིས་སུ་དབྱེ།། མ་ནིང་གསུམ་དུ་གང་གཏོགས་པ།། དྲག་དང་ཕྲད་ན་དྲག་པར་འགྱུར།། ཞན་དང་འཕྲད་ན་ཞན་པར་འགྱུར།། གཉིས་ཀ་དག་དང་འཕྲད་གྱུར་ན།། དེ་ནི་གཉིས་ཀ་ཅན་དུ་འགྱུར།། གཉིས་ཀ་དག་དང་མ་འཕྲད་ན།། གང་དུ་ཡང་ནི་མི་འགྱུར་རོ།། དེས་ན་འགྱུར་དང་མཚན་གཉིས་དང་།། མཚན་མེད་མ་ནིང་གསུམ་དུ་འདོད།། དེ་ནི་སྒྲ་ཡི་འཇུག་ཚུལ་ལོ།། ཞེས་གསུངས་ཏེ། རྗེས་འཇུག་གི་ཕོ་ད་བ་ས་གསུམ་ནི་སྐད་གདངས་དྲག་པའི་ཚུལ་དང་། མོ་ཙམ་དང་། ཤིན་ཏུ་མོ་ནི་སྐད་གདངས་ཞན་པའི་ཚུལ་དང་། མ་ནིང་སྐད་གདངས་བར་མའི་ཚུལ་གྱིས་འཇུག་གོ། ནང་གསེས་ཀྱི་འཇུག་ཚུལ་ནི། སྔོན་འཇུག་མིང་གཞི་རྗེས་འཇུག་གསུམ་རང་རང་གི་སྡེ་བའི་ཕོ་ཡིག་ཚེག་བར་གཅིག་ཏུ་ཚོགས་པ་ནི། དྲག་པ་གསུམ་ཁོ་ན་ནང་ཕྲད་པས་སྒྲ་དྲག་པ་སྟེ། བཀས་ལྟ་བུ་དྲག་པའི་དྲག་པ་དང་། བཀད་ལྟ་བུ་དྲག་པའི་འབྲིང་དང་། བཀབ་ལྟ་བུ་དྲག་པའི་ཞན་པ་སྟེ། རིམ་བཞིན་སྐྱེས་བུ་རབ་འབྲིང་ཐ་མ་གསུམ་རྗེས་སུ་འཇུག་པས་སོ། སྔོན་རྗེས་མིང་གསུམ་མོ་ཡིག་ཁོ་ན་ཚོགས་པ་སྒྲ་ཞན་པ་སྟེ། འགག་ལྟ་བུ་མོ་ཙམ་དང་འཕྲད་པ་ཞན་པའི་དྲག་པ་དང་། འགང་ལྟ་བུ་ཤིན་ཏུ་མོ་དང་འཕྲད་པ་ཞན་པའི་ཞན་པར་འཇོག་པའོ།། མ་ནིང་་འ་ཡིག་གི་འཇུག་ཚུལ་ནི་བཀའ་ལྟ་བུ་ཕོ་ཡིག་དང་འཕྲད་ན་སྒྲ་དྲག་པ་དང་། འགའ་ལྟ་བུ་མོ་ཡིག་དང་འཕྲད་ན་ཞན་པར་འགྱུར་བས་འགྱུར་བ་མ་ནིང་དང་། བཟའ་ལྟ་བུ་སྔོན་འཇུག་ཕོ་དང་མིང་གཞི་མོ་ཡིག་སྟེ། ཕོ་མོ་གཉིས་ཀ་དང་འཕྲད་ན་དྲག་ཞན་གཉིས་ཀའི་ཆ་དང་ལྡན་ཕྱིར་མཚན་གཉིས་མ་ནིང་དང་། ཚྭའོ་ལྟ་བུ་མིང་གཞི་མ་ནིང་ཙམ་དང་འཕྲད་ན་དྲག་ཞན་གང་དུ་ཡང་མི་འགྱུར་བས་ན་མཚན་མེད་མ་ནིང་ཞེས་བྱ་སྟེ། འ་ཡིག་གཅིག་པུ་གྲོགས་ཀྱི་དབང་གིས་གསུམ་གར་འགྱུར་བ་ཡིན་གྱི་ངོ་བོའི་སྒོ་ནས་མིན་ནོ། དེ་ནི་སྒྲ་ཡི་འཇུག་ཚུལ་ལོ།། 
   གཉིས་པ་དོན་གྱི་འཇུག་ཚུལ་ནི། དོན་ནི་རྣམ་པ་གཉིས་ཡིན་ཏེ། སྔ་མ་གང་ལྟར་འགྱུར་བ་དང་།། ཕྱི་མ་གང་ལྟར་འགྱུར་བའོ།། ཞེས་གསུངས་ཏེ། དོན་གྱི་འཇུག་ཚུལ་ལ་གཉིས་ཡོད་པའི་སྔ་མ་གང་ལྟར་འགྱུར་བ་ནི། སྔ་མ་སྔོན་འཇུག་ལྔ་བཞིན་སྦྱར། གསུངས་ཏེ། སྔ་མ་སྔོན་འཇུག་གི་སྐབས་སུ། ཕོ་ནི་འདས་དང་གཞན་བསྒྲུབ་ཕྱིར། ཞེས་སོགས་ལྟར་བསྒྲུབས་ཟིན། བསྒྲུབ་བྱ་སོགས་འདས་པ་དང་དངོས་པོ་གཞན་སྟོན་པ་སོགས་སྔོན་འཇུག་ཏུ་མ་ཟད་རྗེས་འཇུག་གིས་ནུས་པ་ཡིན་པ་སོགས་སྤྱི་རྣམ་དུ་གསལ་ལོ།། 
   དང་བོ་ནི། ཕྱི་མ་དག་གི་འདྲེན་ཚུལ་ནི། ཕོ་ཡིས་ཕོ་ཡི་མིང་མཐའ་དྲངས།། མོ་ཡིས་མོ་ཡི་མིང་མཐའ་དྲངས།། མ་ནིང་གིས་ནི་མ་ནིང་ངོ་།། ཞེས་གསུངས་ཏེ། རྗེས་འཇུག་གི་ནུས་པས་ཕྱི་མ་ཚིག་ཕྲད་རྟགས་མཚུངས་འདྲེན་ཚུལ་ནི། མིང་མཐའི་རྗེས་འཇུག་ཕོ་ཡིག་གིས་མིང་གཞིའི་ཕོ་ཡིག་དྲངས་ཏེ། དཔེར་ན། ཐུགས་ཀ་ལྟ་བུ། དེ་བཞིན་དུ་མོ་ཡིག་གིས་མོ་དྲངས་ཏེ། དཔེར་ན། ལྟག་ག་ལྟ་བུ། མ་ནིང་གིས་མ་ནིང་དྲངས་ཏེ། དཔེར་ན། འདའ་ཁ་ལྟ་བུ། དཔེ་བརྗོད་རྒྱས་པ་སྤྱི་རྣམ་དུ་གསལ་ལོ།། 
    གཉིས་པ་རྣམ་དབྱེ་སྔ་ཤུགས་འདྲེན་ཚུལ་ནི། མིང་མཐའ་དེ་དག་ཉིད་ཀྱིས་ནི།། དེ་ཉིད་རང་གི་སྒྲ་མཐུན་པའི།། ཆོས་དངོས་ལས་དང་བྱེད་པ་དང་།། སྦྱིན་དང་འབྱུང་ཁུངས་འབྲེལ་བ་དང་།། གནས་དང་བོད་པའི་སྒྲ་ཡང་དྲངས་།། གཞན་ཡང་སླར་བསྡུ་ལྷག་བཅས་དང་།། འབྱེད་སྡུད་བརྣན་དང་བདག་པོ་དང་།།། དགག་སྒྲུབ་རྒྱན་དང་དུས་ལའང་འཇུག།། དེ་དག་སྔ་ཤུགས་འདྲེན་པས་འབྱུང་།། ཞེས་གསུངས་ཏེ། བཤད་མ་ཐག་པའི་མིང་མཐའ་དེ་ཉིད་ཀྱིས་རང་གི་སྒྲ་མཐུན་པའི་རྣམ་དབྱེ་དང་ཚིག་ཕྲད་རྣམས་འདྲེན་ཏེ། སྔར་སུམ་ཅུ་བའི་སྐབས་སུ་བཤད་པ་ལྟར་རྗེས་འཇུག་ས་ཡིག་གི་མཐར་སུ་དང་། ག་བ་ད་དྲག་གི་མཐར་ཏུ་དང་། ང་ད་ན་མ་ར་ལའི་མཐར་དུ་དང་། འ་དང་མཐའ་རྟེན་མེད་པའི་མཐར་རུ་དང། ད་བ་སའི་མཐར་ཀྱི་དང་། ག་ངའི་མཐར་གི་དང་། ན་མ་ར་ལའི་མཐར་གྱི་དང་། འ་དང་མཐའ་རྟེན་མེད་པའི་མཐར་འི་དང་ཡི་གང་རུང་། རྣམ་དབྱེ་ལྔ་བའི་ནས་ལས་དང་རྣམ་དབྱེ་བརྒྱད་པའི་འབོད་སྒྲ་ཀྱེ་དང་ཀྭ་ཡེ་སོགས་འདྲེན་ནོ། གཞན་ཡང་ཚིག་ཕྲད་འདྲེན་པ་ནི། སླར་བསྡུའི་སྒྲ་གོ་ངོ་སོགས་དང། ལྷག་བཅས་ཀྱི་སྟེ་ཏེ་དེ་དང་འབྱེད་པ་དང་སྡུད་པ་གམ་ངམ་དམ་སོགས་དང། ངེས་བཟུང་ངམ་བརྣམ་པ་ནིའི་སྒྲ་དང་། ནས་དང་ནིའི་སྒྲ་དགར་བ་ལའང་འཇུག་པ་དང་། བདག་སྒྲ་པ་བ་པོ་བོ་ཅན་སོགས་དང། དགག་སྒྲ་མ་མི་མེད་མིན་དང་། བདག་པོའམ་དགག་སྒྲ་གསར་དུ་སྦྱར་བ་མ་ཡིན་པ། བུམ་པ། ཀ་བ། གོང་མ། འོག་མ་ཞེས་པ་ལྟ་བུའི་པ་བ་མ་རྣམས་མིང་གི་ཆ་ཤས་སྒྲུབ་བྱེད་དུ་གནས་པའི་སྒྲུབ་པ་དང། ཀྱང་འང་ཡང་ཚིག་རྒྱན་དང་སྡུད་པ་ལའང་འཇུག་པ་དང་། དེ་ཞེས་པའི་སྒྲ་དུས་འདས་པ་དང་མ་འོངས་པ་ལའང་འཇུག་པ་སོགས་དོན་འདྲ་ནའང་ཡིག་གཟུགས་མི་འདྲ་བར་བྱུང་བ་དེ་དག་ཐམས་ཅད་མིང་མཐའ་སྔ་མའི་ཤུགས་ཀྱིས་རང་རང་གི་སྒྲ་མཐུན་དང་རྟགས་མཚུགས་ཅི་རིགས་འདྲེན་པའི་ཆེད་དུ་འབྱུང་བ་ཡིན་ཏེ། དཔེ་བརྗོད་སྤྱི་རྣམ་དུ་གསལ། དོན་བསྡུ་ན་མིང་སྔ་མའི་མཐའ་རྟེན་སོ་སོའི་དབང་གིས་རང་རང་གི་རྟགས་མཚུངས་སམ་སྒྲ་མཚུངས་བརྗོད་བདེ་འདྲེན་པའི་ཕྱིར། མིང་མཐའ་དེ་ཉིད་རང་གི་སྒྲ་དང་མཐུན་པའི་ཆོས་དངོས་དེ་རྣམ་དབྱེ་དང་བོ་དང་། གཉིས་པ་ལས་སུ་བྱ་བ་དང། གསུམ་པ་བྱེད་པ་དང། སྦྱིན་པ་སྟེ་བཞི་བ་དགོས་ཆེད་དང། ལྔ་བ་འབྱུང་ཁུངས་དང། དྲུག་པ་འབྲེལ་བ་དང། གནས་ཏེ་བདུན་པ་གནས་གཞི་དང་། བོད་པའི་སྒྲ་སྟེ་བརྒྱད་པ་འབོད་པ་གསལ་བྱེད་རྣམས་དྲངས་ལ། གཞན་ཡང་སླར་བསྡུའི་སྒྲ་དང་། ལྷག་བཅས་དང། འབྱེད་སྡུད་དགར་བརྣན་དང་། བདག་སྒྲ་དགག་སྒྲ། ཡོད་པ་ཞེས་པའི་པ་ལྟ་བུའི་སྒྲུབ་པའི་སྒྲ་དང་ཚིག་རྒྱན་དང་། དུས་གསུམ་སྟོན་པ་ལའང་འཇུག་པ་དེ་དག་ཚིག་སྔ་མའི་རྟགས་མཐའི་ཤུགས་ཀྱིས་སྒྲ་མི་འདྲ་བ་འདྲེན་ནོ། ཞེས་པའོ།།      གསུམ་པ་དེའི་ནང་གསེས་འཇུག་ཚུལ་ནི། དེ་དག་ནང་གསེས་གང་འཇུག་པ།། མཐར་སྦྱར་འོག་མའི་མིང་དོན་ལས།། སྤྱིར་འཇུག་ཡོད་དམ་བྱེད་པ་ཡོད།། དེ་བཞིན་ཆེད་བྱེད་རྟེན་བྱེད་དང་།། ལས་བྱ་བླང་བྱ་བསྒྲུབ་པར་བྱ།། སྔོན་དུ་འོས་པ་གནས་པའམ།། གཞན་ཡང་ཚིག་དོན་འོག་མ་ལས།། བསྡུ་རྒྱུ་ཡོད་དམ་མེད་པ་དང། ། གོང་མ་ལས་ཀྱང་དེ་བཞིན་ཏེ།། རྣམ་གྲངས་དག་ནི་བཀོད་པ་ལས།། བསྐྱར་བ་ཡོད་དམ་མེད་པ་དང་།། ཕོ་སྒྲ་དང་ནི་མོ་སྒྲ་དག།། མིང་གི་མཐའ་ན་ཡོད་མེད་དང།། རྒྱན་དུ་གྱུར་པ་རྣམས་ལ་ཡང།། དོན་ལ་སྙེགས་པ་ཡོད་མེད་དང།། བསྟན་བྱ་ལྷག་མ་ཡོད་མེད་དང།། ཚིག་དོན་རྫོགས་དང་མ་རྫོགས་ཀྱིས།། དེ་དག་ནང་གསེས་རྣམ་པར་དབྱེ།། ཞེས་གསུངས་ཏེ། རྣམ་དབྱེ་དང་ཚིག་ཕྲད་དེ་དག་གང་དང་གང་འཇུག་མིང་ཚིག་སྔོན་མ་སོ་སོའི་འཕྲོ་དེ་མ་ཐག་སྦྱར་རྒྱུའི་ཚིག་དོན་འོག་མ་གང་ཡིན་དེའི་ནུས་པས་ཤེས་དགོས་ཏེ། སྤྱིར་འཇུག་ཅེས་པ་ནི་མིང་སྟེ། དོན་གྱི་ངོ་བོ་ཙམ་སྟོན་པའི་མིང་ལ་སྤྱིར་འཇུག་ཅེས་བྱ་སྟེ། རྣམ་དབྱེ་དང་ཚིག་ཕྲད་སྦྱར་སའམ་འཇུག་སའི་སྤྱི་ཡིན་པས་ན། སྤྱིར་འཇུག་ཅེས་བཏགས་པར་མངོན། ཚིག་དོན་འོག་མ་སྤྱིར་འཇུག་ངམ་མིང་ཙམ་ཡིན་པ་ལས། རྣམ་དབྱེ་གཞན་གྱི་དོན་མེད་ན་རྣམ་དབྱེ་སོགས་མི་དགོས་ལ། མིང་དེའི་མཐར་དེ་མ་ཐག་སྦྱར་བའི་དོན་གསལ་བྱེད་མི་དམངས་བདེ་ལ་བཀོད་ལྟ་བུ་བྱེད་པའི་དོན་ཅན་གྱི་སྒྲ་ཡོད་ན། མིང་སྔོན་མའི་མཐར་རྣམ་དབྱེ་གསུམ་པ་འཇུག་སྟེ། གཙོ་འཛིན་གྱིས་མི་དམངས་བདེ་ལ་བཀོད། ཅེས་པ་ལྟ་བུའོ། དེ་བཞིན་དུ་ཚིག་དོན་འོག་མར་ཆེད་དུ་བྱེད་པའི་སྒྲའི་དོན་ཅན་སྡོད་ཁང་བསྐྲུན་ལྟ་བུ་ཡོད་ན། རྣམ་དབྱེ་བཞི་བ་འཇུག་སྟེ། མི་དམངས་ལ་སྡོད་ཁང་བསྐྲུན་ལྟ་བུ་དང་། བདེ་སྐྱིད་ཡོད་ལྟ་བུ་རྟེན་བྱེད་ཀྱི་སྒྲའི་དོན་ཅན་ཡོད་ན། རྣམ་དབྱེ་བདུན་པ་འཇུག་སྟེ། མི་དམངས་ལ་བདེ་སྐྱིད་ཡོད་ལྟ་བུ་དང། བལྟ་བར་བྱ་ལྟ་བུ་ལས་སུ་བྱ་བའི་སྒྲའི་དོན་ཅན་ཡོད་ན། རྣམ་དབྱེ་གཉིས་པ་འཇུག་སྟེ། བདེ་སྐྱིད་ལ་བལྟ་བར་བྱ་ལྟ་བུ་དང་།་རིན་པོ་ཆེ་བླང་ལྟ་བུ་འབྱུང་ཁུངས་ཀྱི་སྒྲ་ཡོད་ན། རྣམ་དབྱེ་ལྔ་བ་འཇག་སྟེ། གཏེར་ཁ་ལས་རིན་པོ་ཆེ་བླང་ལྟ་བུ་དང་། ཚིག་དོན་འོག་མར་བསྒྲུབ་པར་བྱ་བའམ་འབྲེལ་བར་བྱ་བ་བཟོ་གྲྭ་ལྟ་བུའི་འབྲེལ་སྒྲའི་དོན་ཅན་ཡོད་ན། མིང་སྔ་མའི་མཐར་རྣམ་དབྱེ་དྲུག་པ་འཇུག་སྟེ། ཀྲུང་གོའི་བཟོ་གྲྭ་ལྟ་བུ་སྟེ། དེ་འདྲ་བའི་རྣམ་དབྱེ་དག་གི་དོན་ཅན་ཕྱི་མ་ལ་ཡོད་ཚེ། དེའི་སྔོན་དུ་གང་འོས་པའི་རྣམ་དབྱེ་གནས་འོས་པའམ་རྣམ་དབྱེའི་ནང་བཤད་པ་དེ་ལས་གཞན་ཡང། ཚིག་ཕྲད་ཀྱི་ནང་གསེས་འདྲེན་པའང་ཡོད་དེ། ཚིག་དོན་འོག་མ་ལས་གོང་མའི་ལྷག་མ་འདྲེན་རྒྱུ་ཡོད་པ། རྔ་བའི་བར་ལྟ་བུ་ཡོད་ན། མིང་སྔ་མའི་མཐར་ནས་ལྟ་བུ་སྡུད་པའི་སྒྲ་འདྲེན་ཏེ། པེ་ཅིན་ནས་རྔ་བའི་བར། ཞེས་པ་ལྟ་བུ་དང་། དོན་ལྷག་མ་བསྡུ་རྒྱུ་མེད་ན། པེ་ཅིན་ནོ། རྔ་བའོ། ལྟ་བུའི་སླར་བསྡུའི་སྒྲ་འདྲེན་ནོ། ཚིག་དོན་གོང་མ་ལས་ཀྱང་དེ་བཞིན་དུ་ཕྱི་མ་འདྲེན་ཏེ། ཇི་སྙེད་ཅེས་པས། དེ་སྙེད་འདྲེན་པ་དང་། ཇི་སྐད་ཀྱིས་དེ་སྐད་དང་། ཇི་ལྟར་གྱིས་དེ་ལྟར། གང་ཡིན་གྱིས་དེ་ཡིན་ཞེས་པ་འདྲེན་པ་སོགས་སོ། ཚིག་དང་དོན་གྱི་རྣམ་གྲངས་དག་བཀོད་པ་ལས། ཚིག་དོན་གང་རུང་བསྐྱར་རྒྱུ་ཡོད་མེད་ལ་བརྟགས་ནས་སྦྱར་དགོས་ཏེ། དཔེར་ན། རྒྱལ་ཁབ་བཞིན་རས་རབ་ཏུ་འགྱུར། དམངས་ཀྱི་འཚོ་བ་ཀུན་ནས་བཟང། དེང་རབས་ཅན་གྱི་གཟི་དཔལ་རྒྱས། རང་རྒྱལ་འདི་ནི་དར་ལ་བབ། ཅེས་པ་ལྟ་བུ་སྟེ། རབ་ཏུ་འགྱུར། ཀུན་ནས་བཟང། གཟི་དཔལ་རྒྱས། དར་ལ་བབ་རྣམས་དོན་རྒྱལ་འབངས་དཔལ་འབྱོར་རྒྱས་པ་ལ་འཇུག་པའི་དོན་བསྐྱར་ཡང། བསྐྱར་རྒྱུ་ཡོད་པ་དང་ཚིག་མི་འདྲ་བས་བསྐྱར་བལྡབ་ཀྱི་སྐྱོན་མེད་ཅིང་། ཉི་མའི་འོད་ལ་པད་མ་དགྱེས།། བདུད་རྩིའི་ཟེར་ལ་ཀུ་མུད་དགྱེས།། དོན་ལྡན་ཚིག་ལ་མཁས་པ་དགྱེས།། སྲིད་ཇུས་གསར་བར་མང་ཚོགས་དགྱེས།། ཞེས་པ་ལྟ་བུ་དགྱེས་ཞེས་ཚིག་བསྐྱར་ཡང་དོན་མི་འདྲ་བས་བསྐྱར་བལྡབ་ཀྱི་སྐྱོན་མི་འབྱུང་བ་དང། དཔལ་གྱི་འབྱོར་བ་དར་ལ་བབ།། དཔལ་འབྱོར་དབྱར་གྱི་མཚོ་བཞིན་རྒྱས།། དཔལ་ལྡན་ཀྲུང་གོའི་དཔལ་འབྱོར་དེ།། དཔལ་འབར་ཡར་ངོའི་ཟླ་བ་བཞིན།། ཞེས་པ་ལྟ་བུའི་ཚིག་དོན་གཉིས་ཀ་བསྐྱར་ཡང་བསྒྲུབ་བྱ་སྒྲུབ་བྱེད། དཔེ་དང་དོན་སྦྱོར་ཚུལ་གྱི་དབང་གིས་བསྐྱར་བལྡབ་ཀྱི་སྐྱོན་མི་འབྱུང་བ་ལྟ་བུ། དེ་ལྟར་ཚིག་དོན་གྱི་སྡེབ་མ་ཤེས་ན་བསྐྱར་བལྡབ་སྟེ་ཟློས་སྐྱོན་འབྱུང་ངོ་།། གཞན་ཡང་དཔེར་ན། ཀྲུང་དབྱང་གི་སྲིད་ཇུས་ནི་བཟང་། རབ་ཏུ་བཟང་། ཤིན་ཏུ་རབ་ཏུ་བཟང་། ཞེས་པ་ལྟ་བུ་ཚིག་བསྐྱར་ཡང་དོན་བཟང་བ་ལས་ཀྱང་བཟང་བར་བརྗོད་པས་ཟློས་སྐྱོན་མི་འབྱུང་ངོ་། ཕྱི་མར་ཕོ་སྒྲ་སྟེ། བདག་པོའི་སྒྲ་སྔར་མེད་པ་ལ་གསར་དུ་སྦྱར་བ་ཡོད་ན། མིང་སྔ་མ་བདག་པོའི་སྒར་འགྱུར་ཞིང་། མོ་སྒྲ་དགག་ཚིག་སྔར་མེད་པ་ལ་གསར་དུ་སྦྱར་བ་ཡིན་ན། མིང་སྔ་མ་དེ་ཉིད་དགག་སྒྲར་འགྱུར་རོ། རྒྱན་དུ་གྱུར་པ་ཀྱང་འང་ཡང་རྣམས་སྦྱར་ཚེ། སྔ་ཕྱི་དོན་མཐུན་པ་ཡིན་ན། མིང་སྔ་མ་ལ་མཐུན་པའི་ཚིག་ཕྲད་སྦྱར་ཞིང་། སྔ་ཕྱི་མི་མཐུན་པ་ཡིན་ན་མི་མཐུན་པའི་ཚིག་ཕྲད་སྦྱར་རོ། ཚིག་གི་རྒྱན་ལའང་དོན་ལ་སྙེགས་པ་སྟེ། དོན་ལོགས་སུ་སྟོན་རྒྱུ་ཡོད་ན་ངེས་པར་སྦྱར་དགོས་ལ། དོན་ལྷག་པ་སྙེགས་ས་མེད་ཀྱང་། ཚིག་གི་ཁ་སྐོང་ངམ་མཛེས་བྱེད་ཙམ་དུའང་སྦྱར་ཆོག་སྟེ། རྣ་་པར། ངེས་པར། རབ་ཏུ་ལྟ་བུ་དོན་ལ་སྦྱོར་མི་སྦྱོར་གང་བྱས་ཀྱང་རུང་ངོ་། དོན་སྔ་མའི་འཕྲོ་དེ་མ་ཐག་བསྟན་བྱ་ལྷག་མ་ཡོད་ན་སྔ་མར་ལྷག་བཅས་ཀྱི་སྒྲ་སྦྱར་ཞིང། བསྟན་བྱ་ལྷག་མ་མེད་ན་སླར་བསྡུའི་སྒྲ་རྫོགས་ཚིག་སྦྱར་རོ། དེ་ལྟར་བརྗོད་བྱའི་དོན་རྫོགས་པ་དང་མ་རྫོགས་ཀྱིས་རྣམ་དབྱེ་དང་ཚིག་ཕྲད་དེ་དག་གི་ནང་གསེས་གང་དང་གང་འཇུག་ཅིང་། དོན་ཇི་ལྟར་སྟོན་ཚུལ་རྣམ་པར་དབྱེ་བར་བྱའོ། གོང་གི་མིང་མཐའ་དེ་དག་ཉིད་ཀྱི་ནི། ཞེས་སོགས་ཀྱི་མིང་སྔ་མའི་མཐའི་རྗེས་འཇུག་གི་ནུས་པའི་རྣམ་དབྱེ་སོགས་འདྲེན་ཚུལ་ཡིན་ལ། འདིར་ཚིག་དོན་འོག་མའི་ནུས་པའི་མིང་སྔ་མར་རྣམ་དབྱེ་དང་ཚིག་ཕྲད་འཐོབ་ཚུལ་འཆད་བྱེད་ཡིན་པས་ཁྱད་པར་ཡོད་དོ། འདི་དག་གི་སྡོམ་ནི་སྤྱི་རྣམ་དུ་བཀོད་ཟིན་ཏོ།། 
    རྣམ་དབྱེ་ཞེས་པ་ནི། ཆོས་གཉིས་མ་འདྲེས་པར་སོ་སོར་འབྱེད་པར་བྱེད་པའི་སྒྲའི་ཆ་ཤས་སམ་ཚིག་ཕྲད་ཅིག་ལ་རྣམ་དབྱེ་ཞེས་བྱ་བ་ཡིན་ཏེ། རྣམ་དབྱེ་དང་བོ་ངོ་བོ་ཙམ་བརྗོད་པ་ཁང་བ་ཞེས་པ་ལའང་ཁང་བའི་ངོ་བོ་ཆོས་གཞན་དང་མ་འདྲེས་པར་འབྱེད་པའི་སྒྲའི་ཆ་ཤས་ཤིག་ཡོད་པར་ཁས་ལེན་དགོས་སོ། རྣམ་དབྱེ་གཉིས་པ་ལས་སུ་བྱ་བ་ནི། བྱ་བའི་ཡུལ་དང་བྱ་བ་གཉིས་སོ་སོར་འབྱེད་བྱེད་ཡིན། རྣམ་དབྱེ་གསུམ་པ་བྱེད་པ་ནི་བྱེད་པ་བོ་དང་བྱ་བ་གཉིས་སོ་སོར་འབྱེད་བྱེད་ཡིན། བཞི་བ་དགོས་ཆེད་ནི། ཆེད་དུ་བྱ་བའི་ཡུལ་དང་བྱ་བ་གཉིས་སོ་སོར་འབྱེད་བྱེད་ཡིན། ལྔ་བ་འབྱུང་ཁུངས་ནི། འབྱུང་ཁུངས་དང་བྱུང་བ་གཉིས་སོ་སོར་འབྱེད་བྱེད་ཡིན། དྲུག་པ་འབྲེལ་བ་ནི། འབྲེལ་ཡུལ་དང་འབྲེལ་ཆོས་གཉིས་སོ་སོར་འབྱེད་བྱེད་ཡིན། རྣམ་དབྱེ་བདུན་པ་རྟེན་གནས་ནི། གནས་དང་གནས་པ་བོའམ་རྟེན་དང་བརྟེན་པ་སོ་སོར་འབྱེད་བྱེད་ཡིན། རྣམ་དབྱེ་བརྒྱད་པ་བོད་པ་ནི། འབོད་པའི་བརྡ་སྦྱར་བ་ཙམ་ལས་རྣམ་དབྱེ་དང་བོ་ལས་ལོགས་སུ་མེད། རྣམ་དབྱེ་རྣམས་ནི་ཚིག་ཕྲད་ཡིན་ཡང་ཚིག་ཕྲད་རྐྱང་བ་མིན་ནོ། ཚིག་ཕྲད་ནི་ཚིག་སྔ་ཕྱིའི་བར་དུ་མཚམས་འབྱེད་བྱེད་དུ་འབྱུང་བ་ཤས་ཆེ་བ་ཞིག་ལ་བྱེད་པ་ཡིན་ཞིང་། ལེགས་སྦྱར་གྱི་ནི་པཱ་ཏ་དང་དོན་མི་འདྲའོ། 
    བཞི་བ་དགོས་པ་ཅིའི་ཕྱིར་འཇུག་པ་བཤད་པ་ལ། ཅིའི་ཕྱིར་འཇུག་པར་བྱེད་ཅེ་ན། ཡི་གེའི་ཁོངས་ནས་མིང་ཕྱུང་སྟེ། མིང་གི་ཁོངས་ནས་ཚིག་ཕྱུང་ནས། ཚིག་གིས་དོན་རྣམས་སྟོན་པར་བྱེད། མོ་ཡི་ཡི་གེ་མེད་པ་ན།། ཕོ་ཡིག་བརྗོད་པ་མེད་པར་འགྱུར།། ཕོ་ཡིག་དེ་དག་རྣམས་ལ་ཡང་།། འཇུག་པར་བཅས་པ་མེད་པར་ནི།། མིང་དང་ཚིག་ཀྱང་གསལ་མི་ནུས།། མིང་ཚིག་གསལ་བ་མེད་ན་ནི།།་དོན་རྣམས་བརྗོད་པར་མི་འགྱུར་རོ།། དེ་ལྟར་གྱུར་ན་འཇིག་རྟེན་ན།།་དོན་མཚོན་བརྗོད་པ་ཀུན་ཀྱང་མེད།། རིག་བྱེད་སྨྲ་བའང་ཡོད་མི་འགྱུར།། ཉན་ཐོས་རང་རྒྱལ་སངས་རྒྱས་ཀྱི།། བསླབ་པ་རྣམས་ཀྱང་མེད་པར་འགྱུར།། ཇི་ལྟར་འཇིག་རྟེན་སེམས་ཅན་དག།། ཕུང་བོ་ཁམས་དང་སྐྱེ་མཆེད་དང་།། གྲུབ་མཐའ་གཞན་ཡང་ཡོད་མོད་ཀྱི།། རང་ཉིད་ཀྱིས་ནི་མི་ཤེས་བཞིན།། དེ་བཞིན་ཡི་གེ་འཇུག་ཚུལ་རྣམས།། སྨྲ་བ་ཀུན་ལ་གནས་གྱུར་ཀྱང་།། རང་ཚུལ་དེ་ཉིད་མི་ཤེས་པས།། དོན་ལ་སྦྱོར་བ་ག་ལ་ཤེས།། ཞེས་གསུངས་ཏེ། དོན་ནི། དགོས་པ་ཅིའི་ཕྱིར་འཇུག་པར་བྱེད་ཅེ་ན། སྤྱིར་ཡི་གེ་ནི་མིང་ཚིག་བརྗོད་པ་ཐམས་ཅད་འབྱུང་བའི་རྩ་བའི་རྒྱུ་ཡིན་ཏེ། ཡི་གེ་རེ་རེ་བ་འདུས་པའི་ཁོངས་ནས་མིང་ཕྱུང་། མིང་འདུས་པ་ལས་ཚིག་ཕྱུང་ནས་བརྗོད་བྱའི་དོན་ཐམས་ཅད་སྟོན་པར་བྱེད་པའི་ཕྱིར། ཚིག་ནི་མིང་གཞི་ལ་རྗེས་འཇུག་གང་ཡང་རུང་བ་ཞིག་མ་ཞུགས་ན་རྣམ་དབྱེ་དང་ཚིག་ཕྲད་སོགས་སྦྱར་བ་མི་སྲིད་དེ། རྗེས་འཇུག་གི་ཤུགས་ཀྱིས་རྣམ་དབྱེ་དང་ཚིག་ཕྲད་འདྲེན་པ་ཡིན་པའི་ཕྱིར། རང་འབྲས་མིང་ཚིག་གང་རུང་གི་གཞིར་གྱུར་པའི་སྐད་ཀྱི་གདངས་དེ། ཡི་གེའི་མཚན་ཉིད་ཡིན། དབྱེ་ན། དབྱངས་དང་། གསལ་བྱེད་གཉིས་ཡོད། དོན་གྱི་ངོ་བོ་ཙམ་བརྗོད་པའི་སྒྲ་དེ། མིང་གི་མཚན་ཉིད། དཔེར་ན། ཀ་བ། བུམ་པ། ཞེས་པ་ལྟ་བུ་ཡིན་ཏེ། དེ་འདྲའི་སྒྲ་དེ་ཀ་བ་དང་། བུམ་པའི་ངོ་བོ་ཙམ་བརྗོད་པའི་མིང་ཡིན་པའི་ཕྱིར། དོན་གྱི་ངོ་བོ་དང་ཁྱད་པར་སྦྱར་ནས་སྟོན་པའི་སྒྲ་དེ། ཚིག་གི་མཚན་ཉིད། དཔེར་ན། ཙན་དན་གྱི་ཀ་བ། གསེར་གྱི་བུམ་པ་ཞེས་པ་ལྟ་བུ་ཡིན་ཏེ། དེ་འདྲའི་སྒྲ་དེ། དོན་གྱི་ངོ་བོ་ཀ་བ་དང་ཁྱད་ཆོས་ཙན་དན་སྦྱར་ནས་སྟོན་པའི་སྒྲ་ཡིན་པའི་ཕྱིར། མོ་ཡིག་དབྱངས་མེད་ན། ཕོ་ཡིག་གསལ་བྱེད་རྐྱང་བ་གདངས་ཀྱི་ང་རོ་དང་བྲལ་བས་བརྗོད་པ་མེད་པར་འགྱུར་ལ། ཕོ་ཡིག་དེ་དག་དབྱངས་དང་ལྡན་ནའང་སྔོན་འཇུག་ཡོད་མེད་གང་ཡང་རུང་། རྗེས་འཇུག་མ་ཞུགས་ན་མིང་དང་རྣམ་དབྱེ་ཚིག་ཕྲད་སོགས་སྦྱར་བའི་ཚིག་ཀྱང་གསལ་མི་ནུས་ཤིང་། མིང་ཚིག་གསལ་བ་མེད་ན་བརྗོད་བྱའི་དོན་རྣམས་གཞན་ལ་མཚོན་ཞིང་གོ་བར་བྱེད་པའི་རྗོད་བྱེད་དག་ཀྱང་ཡོད་པར་མི་འགྱུར་རོ། འདིར་དབྱངས་ཡིག་ཅེས་པ་དབྱངས་མཚོན་བྱེད་གི་གུ། ཞབས་ཀྱུ། འགྲེང་བུ། རྣ་རུ་བཞི་ལ་བྱའོ། དེས་ན་བོད་ལ་ལེགས་སྦྱར་ལྟར་དབྱངས་ཡིག་སྲོག་ཞུགས་ཀྱི་ཐ་སྙད་མེད་ཅིང་རྗེས་འཇུག་ཞུགས་པས་གོ་ཆོད་པར་མཛད་དེ་སུམ་དུ་བ་ལས་ཀྱང་། རྗེས་འཇུག་བཅུ་བོ་མ་ཞུགས་ན།། མིང་གཞན་སྦྱོར་བ་ཡོད་མི་སྲིད།། ཅེས་དང་། འདིར་ཡང་རྗེས་འཇུག་གི་འཇུག་པ་འཆད་པ་ན། རྗེས་འཇུག་ནི་ཡི་གེ་ཐམས་ཅད་ལ་ཁྱད་མེད་དུ་འཇུག་པར་གསུངས་པ་དང་། འཇུག་པར་བཅས་པ་མེད་པར་ནི།། མིང་དང་ཚིག་ཀྱང་གསལ་མི་ནུས།། ཞེས་གསུངས་པའི་ཕྱིར་རོ། དེས་ན་རྗེས་འཇུག་གཞན་དགུ་བོ་གང་རུང་མེད་པའི་མཐར་འ་ཡིག་རེ་ངེས་པར་བཞག་པ་སྒྲ་སྒྱུར་སྔ་མ་རྣམས་ཀྱིས་མཛད་ལ། དཔེར་ན། ཀ་ཞེས་བརྗོད་པའི་ཚེ་རྗེས་འབྲེད་དུ་འ་ཡིག་མི་གསལ་བའི་ཚུལ་དུ་ཡོད་པའི་ཕྱིར་རོ། སྐད་གསར་བཅད་ལ། དགའ། མདའ། བཟའ་ལྟ་བུའི་ཡིག་རྐྱང་འཕུལ་ཡིག་མཐའ་རྟེན་དངོས་སུ་མེད་ན་མིང་གཞི་རྗེས་འཇུག་ཏུ་འཁྲུལ་ལ་བརྩེགས་པ་དང་འདོགས་ཅན་ལ་འཁྲུལ་གཞི་མེད་པས་ཡིག་ཚོགས་སྐྱུང་བའི་ཆེད་དུ་མ་བཞག་པ་ཡིན་ཏེ། རྔོག་ལོ་ཆེན་པོའི་དག་ཡིག་ཉེར་མཁོ་བསྡུས་པ་ལས། རྐྱང་བ་འཕུལ་ལ་འ་མཐའ་དགོས།། བརྩེགས་པ་བུ་དྲུག་ཅན་ལ་སྤང་།། ཞེས་གསུངས་སོ། བུ་དྲུག་ནི་གི་གུ་སོགས་བཞི་དང་ར་བཏགས་ཡ་བཏགས་བཅས་དྲུག་ལ་བཤད་དོ། དེ་ལྟར་གོང་སྨོས་བཞིན་མིང་ཚིག་བརྗོད་པ་ཐམས་ཅད་མེད་ན་འཇིག་རྟེན་དུ་དོན་མཚོན་པའི་རྗོད་བྱེད་ཀྱི་སྒྲ་ཀུན་ཀྱང་མེད་པར་འགྱུར་བས། རིག་པའི་གནས་སྤྱི་དང་བྱེ་བྲག་ཏུ་ཕྱི་རོལ་བ་དག་གི་མཆོད་སྦྱིན། ངེས་བརྗོད། སྲིད་སྲུང་། སྙན་ཚིག་གི་རིག་བྱེད་དེ། རིག་བྱེད་བཞིའི་དོན་སྨྲ་བ་དང་། སངས་རྒྱས་པའི་ཉན་ཐོས་ཀྱི་ཐེག་པ། རང་རྒྱལ་གྱི་ཐེག་པ། སངས་རྒྱས་ཀྱི་ཐེག་པ་སྟེ་ཐེག་པ་གསུམ་གྱི་སྡེ་སྣོད་དང་། དེའི་བརྗོད་བྱ་བསླབ་པ་གསུམ་རྣམས་ཀྱང་མེད་པར་འགྱུར་རོ། དཔེར་ན། འཇིག་རྟེན་དུ་སེམས་ཅན་རང་རྒྱུད་ཀྱིས་བསྡུས་པའི་ཕུང་ཁམས་སྐྱེ་མཆེད་སོགས་དང་། གྲུབ་མཐའ་མཆོག་དམན་དང་། གཞན་ཡང་དོན་གྱི་ཁྱད་པར་སྣ་ཚོགས་ཡོད་མོད་ཀྱི། དེ་དག་འདི་དང་འདིའོ་ཞེས་ཚིག་གིས་བརྡ་མ་སྤྲད་པར་རང་ཉིད་ཀྱིས་མི་ཤེས་པ་དེ་བཞིན་དུ་ཡི་གེའི་འཇུག་ཚུལ་རྣམས་རང་རང་གི་སྨྲ་བའི་ངག་ཀུན་ལ་རང་ཆས་སུ་ཡོད་ཀྱང་། བརྡ་མ་སྤྲད་པར་ཚིག་རང་གི་གནས་ཚུལ་དེ་ཉིད་ཇི་བཞིན་མི་ཤེས་པས་ཚིག་འདིས་དོན་འདི་སྟོན་ནོ་ཞེས་དོན་ལ་སྦྱོར་ཚུལ་ག་ལ་ཤེས་ཏེ་མི་ཤེས་སོ་ཞེས་པའོ།། 
   གསུམ་པ་མཇུག་གི་དོན་ནི། དེའི་ཕྱིར་སྨྲ་བའི་དབང་ཕྱུག་གི། རྗེས་སྨྲས་འདི་ཀུན་རྟོགས་གྱུར་ཅིག།ཅེས་གསུངས་ཏེ། ཡི་གེའི་སྦྱོར་ཚུལ་ལ་མི་མཁས་ན། དོན་ལ་སྦྱོར་ཚུལ་ཁོང་དུ་ཆུད་མི་ཐུབ། དེའི་ཕྱིར་ན། སྨྲ་བའི་དབང་ཕྱུག་སྟེ་སྨྲ་བ་ལ་དབང་འབྱོར་བའི་མཁས་པ་རྣམས་ཀྱི་བརྡ་སྤྲོད་པའི་གཞུང་གི་རྗེས་སུ་འབྲངས་ནས་ཐོན་མི་བདག་གིས་བོད་ཀྱི་བརྡ་སྤྲོད་ཀྱི་ཚུལ་སྨྲས་པ་འདིའི་དོན་སྐྱེ་བོ་ཀུན་གྱིས་རྟོགས་པར་གྱུར་ཅིག་ཅེས་ཐུགས་སྨོན་མཛད་པའོ།། 
འདིར་སྨྲས་པ། སྐྱེས་སྟོབས་ཤེས་རབ་འོད་ཀྱི་དཔལ་མེད་ལ།།སྦྱངས་སྟོབས་ཐོས་པའི་ནོར་གྱིས་ཕྱུག་མིན་ཡང་།། བཤེས་གཉེན་དམ་པའི་ངག་རྒྱུན་བདུད་རྩིའི་བཅུད།། ཅུང་ཟད་མྱོང་བའི་སྐལ་བ་བདག་གིས་ཐོབ།།དེའི་ཕྱིར་བརྡ་སྤྲོད་ཚུལ་ལ་བློ་མིག་གི།།འཇུག་པ་ཅུང་ཟད་རྒྱས་པའི་སྐལ་བ་འདི།།རང་དང་སྐལ་བ་མཉམ་པ་འགའ་ཞིག་ལ།།བདུད་རྩིའི་བགོ་བཤའ་སྟོབ་ཕྱིར་ངས་འདི་བརྩམས།།འདི་ལས་བྱུང་བའི་དགེ་མཚན་དཀར་བོ་དེས།།ཡངས་པའི་དགེ་མཚན་མཁའ་ལ་ཡོངས་ཁྱབ་ནས།།རྣམ་པར་དཀར་བའི་དགེ་མཚན་མཆོག་གི་སར།།རྣམ་མང་འགྲོ་བ་ཡོངས་ཀྱིས་སྤྱོད་གྱུར་ཅིག།།ཅེས་པ་སུམ་ཅུ་བ་དང་རྟགས་ཀྱི་འཇུག་པའི་ཚིག་འགྲེལ་རབ་གསལ་སྒྲོན་མེ་ཞེས་བྱ་བ་འདི་ཡང་སྔར་ནས་འབྲི་འདུན་ཡོད་ཐོག ཉེ་ཆར་རྔ་ཡུལ་སྤང་གཞུང་གཡུ་ཡི་དགའ་ཚལ་དུ། ཁུལ་ཨུའི་འགོ་ཁྲིད་འོག་སློབ་སྦྱོང་འཛིན་གྲྭ་བཙུགས་ནས་བརྡ་སྤྲོད་པའི་བསྟན་བཅོས་ཁྲིད་སྟོན་བྱེད་དགོས་བྱུང་སྐབས་དགེ་སློབ་ཀུན་གྱིས་འདོད་མོས་ནན་ཆེར་བགྱིས་པ་ལ་བརྟེན་ནས། ༸ཐ་སྙད་པ་བསམ་གཏན་རྒྱ་མཚོ་མི་འཇིགས་དབྱངས་ཅན་དགའ་བའི་བློ་གྲོས་སུ་འབོད་པས། སྤྱི་ལོ ༡༩༧༨ལོའི་ཟླ ༡༠ བའི་ཚེས་ ༡༦ཉན་མགོ་བརྩམས་ཏེ། ཟླ་དེའི་ཚེས་༢༦ཉིན་མཇུག་རྫོགས་པར་བྲིས་པའོ།། །།ཨོ་སྭ་སྟི། ཁམས་གསུམ་དམུ་རྒོད་འགྲོ་བ་མཐའ་དག་གིས།།དགེ་བའི་གྲིབ་བསིལ་དཔལ་ལ་སྤྱོད་པའི་ཕྱིར།།བཀྲ་ཤིས་འཁོར་ལོའི་དགོན་གྱི་ཆོས་གྲྭ་ལས།།ཆོས་སྦྱིན་བདུད་རྩིའི་གྲུ་ཆར་འདི་སྤྲོས་སོ།།  །།ད་ཐེངས་ནང་འཇུག་བྱེད་མཁན་འབྲོག་རུ་ཆོས་དར།	

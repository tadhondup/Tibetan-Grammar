
(Kསུམ་རྟགས་རྩ་འགྲེལ་ཀྱི་རྣམ་བཤད་ཐོན་མིའི་དགོངས་པ་རབ་ཏུ་གསལ་བའི་སྣང་བྱེད་དང་། སྙན་ངག་མེ་ལོང་གཞུང་གི་དགོངས་དོན་དབྱངས་ཅན་དགའ་སྐྱེད་ཅེས་བྱ་བ་བཞུགས་སོ་།)
བཀྲས་ལྷུན་མཁན་ཆེན་དཀའ་ཆེན་བློ་བཟང་བཟོད་པས་མཛད་།
སྔོན་བརྗོད།
རྭ་སྟོད་སྐྱོང་བླ་སྤྲུལ་པའི་སྐུ་རིན་པོ་ཆེ།

༄༅༅། །ལྔ་རིག་སྨྲ་བའི་ཁྱུ་མཆོག་ཡོངས་ཀྱི་དགེ་བའི་བཤེས་གཉེན་ཆེན་པོ་བཀྲས་ལྷུན་མཁན་སྔགས་རིན་པོ་ཆེ་དཀའ་ཆེན་བློ་བཟང་བཟོད་པ་མཆོག་ནས་ལྗགས་རྩོམ་མཛད་པའི། ལུང་སྟོན་པ་སུམ་ཅུ་པ་དང་ལེགས་བཤད་ལྗོན་དབང་སྦྱར་བའི་རྣམ་བཤད་ཐོན་མིའི་འགྲེལ་བ་རབ་ཏུ་གསལ་བའི་སྣང་བྱེད་དང༌། ལུང་སྟོན་པ་རྟགས་ཀྱི་འཇུག་པ་དང་དཀའ་གནད་གསལ་བའི་མེ་ལོང་སྦྱར་བའི་རྣམ་བཤད་ཐོན་མིའི་འགྲེལ་པ་རབ་ཏུ་གསལ་བའི་སྣང་བྱེད། སྙན་ངག་མེ་ལོང་གཞུང་གི་དགོངས་དོན་དབྱངས་ཅན་དགའ་བསྐྱེད་བཅས། འདི་དག་བརྗོད་བྱ་ཆ་ཚང་ཞིང༌། རྗོད་བྱེད་ཤིན་ཏུ་གསལ་བ། སྐབས་འགར་མཚན་ཉིད་ཀྱི་གཞུང་ལུགས་ཆེན་པོ་རྣམས་ཀྱི་ཚིགས་བཅད་རྣམས་དཔེར་བརྗོད་དུ་དྲངས་པར་མཛད་འདུག་པ་བཅས། འགྲན་ཟླ་དང་བྲལ་བའི་ལེགས་བཤད་འདི་རྣམས་ལ་ཕན་འདོགས་ཆེན་པོ་འབྱུང་བ་བདོན་མི་ཟ་བས། དཔེ་སྐྲུན་མཛད་པ་པོ་རྣམས་ལ་ཐུགས་རྗེ་ཆེ། ཞེས་མཁན་རིན་པོ་ཆེ་དམ་པ་དེའི་དྲུང་ནས་མདོ་སྔགས་ཀྱི་གཞུང་ཆེན་ཁག་གི་ལུང་ཁྲིད་དུ་མ་མནོས་པའི་སྐལ་བཟང་དགའ་སྟོན་མྱོང་པའི་སློབ་བུའི་ཐ་ཤལ་བ་རྭ་སྟོད་སྐྱོང་བླ་སྤྲུལ་མིང་ངག་དབང་བློ་བཟང་ནས། མཁན་རིན་པོ་དམ་པ་དེ་ཉིད་སླར་ཡང་བསྟན་འགྲོའི་དོན་དུ་བསམ་བཞིན་སྲིད་པ་བཟུང་བའི་མཆོག་སྤྲུལ་རིན་པོ་ཆེ་མཆོག་དང༌། དཀྱིལ་ཁང་མཆོག་སྤྲུལ་རིན་པོ་ཆེ་རྣམ་གཉིས་ཀྱི་གཟིམས་ཤག་ཏུ་བྲིས་ཏེ་ཕུལ།



དཔེ་སྐྲུན་གསལ་བཤད།

ཐུན་མོང་དང་ཐུན་མོང་མ་ཡིན་པའི་རིག་པའི་གནས་སྤྱི་དང༌། བྱེ་བྲག་མདོ་སྔགས་དགོངས་འགྲེལ་དང་བཅས་པར་མཁྱེན་རླབས་ཀྱི་འཇུག་པ་མཆོག་ཏུ་ཡངས་པ། འཕགས་ཡུལ་དཔལ་གྱི་ཆོས་སྡེ་ཆེན་པོ་བཀྲ་ཤིས་ལྷུན་པོའི་མཁན་རིན་པོ་ཆེ་དཀའ་ཆེན་བློ་བཟང་བཟོད་པ་དཔལ་བཟང་པོ་མཆོག་གིས། སྤྱི་ལོའི་དུས་རབས་ཉི་ཤུ་པའི་དུས་དཀྱིལ་ཙམ་དུ་མཛད་པའི།  སུམ་རྟགས་རྩ་འགྲེལ་གྱི་རྣམ་བཤད་ཐོན་མིའི་དགོངས་པ་རབ་ཏུ་གསལ་བའི་སྣང་བྱེད་དང༌། སྙན་ངག་མེ་ལོང་གཞུང་གི་དགོངས་དོན་དབྱངས་ཅན་དགའ་སྐྱེད་ཅེས་བྱ་བ། དེ་སྔོན་སྤར་སྐྲུན་ཐེངས་གཅིག་བྱས་ཡོད་རུང༌། ཡིག་ནོར་མང་རབས་གཅིག་བྱུང་ཡོད་པར་བརྟེན། ད་རེས་གསུང་རྩོམ་འདི་ཆེད་དུ་དཔེ་སྐྲུན་ཞུས་པའི་དགོས་དམིགས་གཙོ་བོ་ནི། མཁན་རིན་པོ་ཆེའི་གསུང་སྐྱེས་སློབ་མ་གྲལ་མཐའ་བ་དཀྱིལ་ཁང་སྤྲུལ་མིང་པ་ཕྲན་ལ། ལ་དྭགས་སོགས་ས་ཁུལ་མང་པོ་ཞིག་ནས། མཁན་རིན་པོ་ཆེའི་སློབ་མ་དང་ཡང་སློབ་མང་པོས་སུམ་རྟགས་འགྲེལ་པ་འདི་བཞིན་བསྐྱར་དུ་སྤར་བསྐྲུན་ཞུ་དགོས་སྐོར་ཡང་ཡང་བསྐུལ་བ་ལ་བརྟེན། སླར་ཡང་དཔེ་བསྐྲུན་ཞུས་པ་ཡིན། སུམ་རྟགས་འགྲེལ་པ་འདིར་ཁྱད་ཆོས་གང་ཞིག་ཡོད་ཅེ་ན། སུམ་ཅུ་པའི་སྐབས་རྩ་བ་དང་ལྗོན་དབང་སྦྲགས་པ་དང༌། རྟགས་འཇུག་སྐབས་རྩ་བ་དང་དཀའ་གནད་གསལ་མེ་སྦྲགས་ནས་འགྲེལ་ཞིང༌། སུམ་ཅུ་པའི་སྐབས་ཕྲད་དང་རྣམ་དབྱེ་རང་རང་གི་ཐད་སྐབས་དང་འཚམས་པའི་དཔེར་བརྗོད་རྣམ་གྲངས་པོ་བཀོད་པ། རྟགས་འཇུག་སྐབས་བདག་གཞན་དུས་གསུམ་གྱི་རྣམ་གཞག་གཞུང་ཆེན་པོའི་བཤད་པ་དང་། བརྡ་སྤྲོད་ཀྱི་རང་ལུགས་སོ་སོར་མ་འདྲེས་པའི་རྣམ་པ་གསལ་པོ་བཀོད་ཡོད་པ་བཅས་ཡིན། འགྲེལ་པ་འདིའི་ཐོག་ནས་ཀློག་པ་པོ་སྤྱི་དང་ཡང་སྒོས་གསུང་རབ་ཀྱི་བརྡ་ཆད་ལ། ཆེད་དུ་གཉེར་མཁན་ཚོའི་བསམ་བློའི་ལྡུམ་རར་གོ་རྟོགས་ཀྱི་མེ་ཏོག་རྣམ་པར་བཀྲ་བའི་དབྱར་གཞུང་གསར་པ་ཞིག་སྐྲུན་ཐུབ་རྒྱུའི་རེ་བ་དང་ཡིད་ཆེས་ཞུ་རྒྱུ་ཡིན།
ད་ལན་གསུང་རྩོམ་འདི་སྤར་བསྐྲུན་ཞུས་པའི་དགེ་རྩ་ལ་བརྟེན་ནས། བོད་ཁ་བ་གངས་ཅན་པའི་ལྷག་པའི་ལྷ་སྐལ་རྒྱལ་མཆོག་ཡབ་སྲས་རྣམ་གཉིས་སྐུ་ཚེ་ཞབས་པད་བསྐལ་བརྒྱར་བརྟན་ཅིང༌། ཐུགས་བཞེད་མཛད་འཕྲིན་ལྷུན་གྱིས་འགྲུབ་པ་དང༌། མཆོག་སྤྲུལ་རིན་པོ་ཆེ་བསྟན་འཛིན་བཟོད་པ་རྒྱ་མཚོ་མཆོག་ཀྱང་གསན་བསམ་སློབ་གཉེར་མཐར་ཕྱིན་ཏེ། གོང་མའི་རྣམ་ཐར་བཟང་པོ་བདག་གིར་བཞེས་པའི་སྨོན་འདུན་བཅས། བཀྲས་ལྷུན་དཀྱིལ་ཁང་མཁན་སྤྲུལ་བསྟན་འཛིན་བློ་བཟང་ཆོས་འབྱོར་གྱིས། 
སྤྱི་ལོ་༢༠༠༨ ཟླ་ ༡༢ ཚེས་ ༡༨ ཉིན།


མཛད་པ་པོའི་རྣམ་ཐར།


གཞུང་འདི་མཛད་པ་པོ་མཁས་པའི་དབང་པོ་བཀྲས་ལྷུན་དཀའ་ཆེན་བློ་བཟང་བཟོད་པ་དཔལ་བཟང་པོ་མཆོག་ནི། ལ་དྭགས་སྟོད་ཀྱི་ཆ་ཤར་སྔས་ཡུལ་གྱི་གྲོང་ཁྱིམ་སྲུན་དུ་ཡབ་དོན་གྲུབ་ཚེ་དབང་དང༌༑ ཡུལ་ཉི་མ་བུ་ཁྲིད་གཉིས་ཀྱི་སྲས་སུ་རབ་བྱུང་བཅོ་ལྔ་པའི་ཆུ་ཁྱི་༡༩༢༢ལོར་སྐུ་འཁྲུངས། དགུང་ལོ་བཅུ་གཅིག་པ་(༡༩༣༢)ལོར་ཁྲིག་དགོན་ཚུལ་ཁྲིམས་རྣམ་དག་གླིང་དུ་ཆོས་ཞུགས་བགྱིས་ཏེ། ཨ་བླ་དཀའ་ཆེན་བློ་བཟང་བཀྲ་ཤིས་ཀྱི་དྲུང་ནས་དགེ་བསྙེན་གྱི་སྡོམ་པ་ཞུས་པའི་མཚན་བློ་བཟང་བཟོད་པ་གསོལ། དགུང་ལོ་བཅུ་གསུམ་པ་(༡༩༣༣)ལོར་དམ་པ་དེའི་དྲུང་ནས། ཚིག་སྔ་མ་དགེ་ཚུལ་གྱི་སྡོམ་པ་ཞུས། དགུང་ལོ་བཅུ་དྲུག་པ་༡༩༣༦)ལོར་གདན་ས་ཆེན་པོ་བཀྲ་ཤིས་ལྷུན་པོ་དཀྱིལ་ཁང་གྲྭ་ཚང་དུ་ཆོས་ཞུགས་བགྱིས་ཏེ། གདན་སའི་ཆོས་སྤྱོད་རྣམས་བློ་འཛིན་མཛད་ནས་རྒྱུགས་ཆུང་རྒྱུགས་ཆེན་ལེགས་འབུལ་མཛད། དགུང་ལོ་བཅོ་བརྒྱད་པ་(༡༩༣༨)ལོར་དཀྱིལ་ཁང་གྲྭ་ཚང་གི་དཀའ་ཆེན་བློ་བཟང་དངོས་གྲུབ་རིན་པོ་ཆེ་དགེ་བའི་བཤེས་གཉེན་དུ་བསྟེན་ཏེ། རིག་ལམ་ཐོག་མར་བསྡུས་གྲྭ་ལ་བརྩོན་པ་རྒྱ་ཆེར་གནང་སྟེ་བསྡུས་གྲྭའི་སྐྱོར་དཔོན་མཛད། དེ་ནས་རིམ་བཞིན་གཞུང་ཆེན་རྣམ་འགྲེལ་ལོ་ལྔ་དང༌། ཕར་ཕྱིན་ལོ་བཞི་དང༌། དབུ་མ། མཛོད༑ འདུལ་བ་གསུམ་ལོ་གཉིས་གཉིས་བཅས་མི་ལོ་ངོ་བཅོ་ལྔའི་རིང་གཞུང་ཆེན་བཀའ་པོད་ལྔ་ལ་གསན་བསམ་ཕུལ་དུ་ཕྱིན་པར་མཛད༑ རྣམ་འགྲེལ་རྩ་བ་ལེའུ་བཞི་ཐུགས་འཛིན་གནང་སྟེ། དགེ་བའི་བཤེས་གཉེན་དཀའ་ཆེན་དངོས་གྲུབ་རིན་པོ་ཆེར་རྒྱུགས་འབུལ་མཛད། ཕར་ཕྱིན་འགྲེལ་ཆུང་དོན་གསལ་ཐུགས་འཛིན་གནང་སྐབས། མནལ་ལམ་དུ་རྗེ་བཙུན་བྱམས་མགོན་སྐུ་གསེར་གྱི་མདོག་ཅན་ཁྲུ་ཚད་བརྒྱད་ཅུ་པ་གཅིག་ལ། ཕྱག་སྐོར་དང་སྨོན་ལམ་འདེབས་པར་གཟིགས། ཤིང་རྟ་(༡༩༥༤)ཟླ་བ་དང་པོའི་ཚེས་གཉིས་ཉིན་གདན་ས་བཀྲ་ཤིས་ལྷུན་པོའི་མཁས་མང་འདུས་པའི་དབུས་སུ་དཀའ་ཆེན་གྱི་མཚན་བཏགས་བཞེས། མཁན་ཆེན་རྡོ་རྗེ་འཆང་སྐྱབས་རྗེ་མཛེས་པ་བློ་བཟང་བསྟན་འཛིན་ཡེ་ཤེས་ཀྱི་དྲུང་ནས་བསྙེན་པར་རྫོགས་པ་དགེ་སློང་གི་བསླབ་སྡོམ་བཞེས། དཀྱིལ་ཁང་གྲྭ་ཚང་གི་མཁན་པོ་བློ་བཟང་བཟོད་པ་དང༌། ཐོས་གླིང་གྲྭ་ཚང་གི་རྒྱ་སྤྲུལ་རིན་པོ་ཆེ། སྐྱབས་རྗེ་ཕ་བོང་ཁ་པ་སོགས་བླ་མར་བསྟེན་ཏེ། མདོ་སྔགས་ཀྱི་དབང་ལུང་ཟབ་ཁྲིད་སོགས་མཐའ་ཡས་པ་གསན། དཀྱིལ་ཁང་མཁན་རིན་པོ་ཆེ་བློ་བཟང་བཟོད་པའི་དྲུང་ནས་སུམ་རྟགས་རྩ་འགྲེལ་དང༌། སྙན་ངག་མེ་ལོང་མ། དབྱངས་ཅན་སྒྲ་མདོ་བཅས་ཐུན་མོང་རིག་གནས་ལ་ཐུགས་སྦྱང་ཕུལ་དུ་ཕྱིན་པ་མཛད། སྟོད་ངམ་རིམ་དུ་འཆད་ཉན་པར་གདན་དྲངས་པ་ལྟར་ཕེབས་ནས་བཀའ་པོད་ལྔ་ཀའི་བཤད་པ་རྒྱ་ཆེར་གནང༌། དགོན་སྡེ་དེ་དག་ཏུ་དགེ་ཚུལ་གྱི་བསླབ་སྡོམ་ཡང་མང་དུ་གནང༌། ྋཀུན་གཟིགས་པཎ་ཆེན་རིན་པོ་ཆེ་བསྟན་འཛིན་འཕྲིན་ལས་འཇིགས་མེད་ཆོས་ཀྱི་དབང་ཕྱུག་དཔལ་བཟང་པོའི་བཀའ་དགོངས་བཞིན། བླ་སྤྲུལ་མཚན་ཞབས་པ་སོགས་དགེ་བའི་བཤེས་གཉེན་ཉེར་གཅིག་དང་ལྷན་དུ། ཕོ་བྲང་རྒྱལ་མཚན་མཐོན་པོའི་གཟིམ་ཆུང་ཉི་འོད་ཆེན་མོར་གཞུང་ཆེན་བཀའ་པོད་ལྔ་ལ་ལག་ལེན་སྙིང་པོ་འདྲིལ་བའི་སློབ་སྦྱོང་མཛད་ནས། གཞུང་ཆེན་བཀའ་པོད་ལྔའི་ལམ་བསྒྲིགས་བཀའ་རྩོམ་མཛད་དེ་ྋཀུན་གཟིགས་རིན་པོ་ཆེར་ཕུལ། སླར་ཡང་ྋཀུན་གཟིགས་པཎ་ཆེན་རིན་པོ་ཆེའི་བཀའ་དགོངས་བཞིན། ཉི་འོད་ཆེན་མོར་མཚན་ཞབས་པ་གསུམ་ལ་སོགས་པ་དགེ་བའི་བཤེས་གཉེན་རྣམས་དང་ལྷན་དུ་གསང་བདེ་སོགས་ཀྱི་བསྐྱེད་རྫོགས་དང༌། དཀྱིལ་ཆོག་རྡོ་རྗེ་འཕྲེང་བ་དང་སྔགས་རིམ་ཆེན་མོའི་དགོངས་པ་བཞིན་རྒྱུད་སྡེ་བཞིའི་ཐིག་དང༌། ལས་བཞིའི་ཐབ་ཐིག་མཆོད་རྟེན་གྱི་ཐིག་སོགས་ལེགས་པར་སྦྱང་པར་མཛད། གདན་སར་བཞུགས་སྐབས་སློབ་མ་མཐའ་ཡས་པ་ལ། གཞུང་ཆེན་བཀའ་པོད་ལྔ་སོགས་ཀྱི་དམ་ཆོས་ཀྱི་བདུད་རྩིས་ཚིམས་པར་མཛད། ས་ཕག་(༡༩༥༩)དུས་འགྱུར་སྐབས་གང་གི་འཁྲུངས་ཡུལ་ལ་དྭགས་ལྗོངས་སུ་ཕེབས། ལ་དྭགས་སུ་བཞུགས་སྐབས་གཞིས་དགོན་མང་པོ་ལ། མདོ་སྔགས་གཉིས་ཀྱི་སྒོ་ནས་དབང་ལུང་བཤད་ཁྲིད་སོགས་མཐའ་ཡས་པ་སྩལ། རྒྱ་གར་འཕགས་པའི་ཡུལ་དུ་ྋགོང་ས་ྋསྐྱབས་མགོན་ཆེན་པོ་མཆོག་དང་སྐྱབས་རྗེ་ཡོངས་འཛིན་རྣམ་གཉིས་བཅས་ཚད་ལྡན་གྱི་བླ་མ་དུ་མའི་དྲུང་ནས་མདོ་སྔགས་ཀྱི་གསུང་ཆོས་རྒྱ་ཆེར་གསན། (༡༩༧༢)ལོར་ྋགོང་ས་སྐྱབས་མགོན་ཆེན་པོ་མཆོག་དང་སྐྱབས་རྗེ་ཡོངས་འཛིན་ཁྲི་བྱང་རྡོ་རྗེ་འཆང་རྣམ་གཉིས་ཀྱིས་རྒྱ་གར་བྱེས་འཁོད་བཀྲ་ཤིས་ལྷུན་པོའི་དགོན་དུ་བཞུགས་ནས་བསྟན་པའི་བྱ་བ་མཛད་དགོས་ཞེས་བཀའ་གནང་བ་བཞིན་བཀྲ་ཤིས་ལྷུན་པོའི་དགོན་དུ་བཞུགས་ནས་ལོ་ཉི་ཤུ་རྩ་གྲངས་རིང་། མཁན་པོ་སྔགས་ཆེན་ཟུང་དུ་མཛད་ནས་བསྟན་པའི་འཁུར་གཅིག་ཐོག་ཏུ་བཞེས་ཏེ། སློབ་གཉེར་བ་རྣམས་ལ་བཀའ་པོད་ལྔའི་དཔེ་ཁྲིད་དང་། གཞན་ཡང་དབང་ལུང་མན་ངག་ཟབ་ཁྲིད་སོགས་མཐའ་ཡས་པའི་སྒོ་ནས་སློབ་མ་རྒྱ་ཆེར་བསྐྱངས། གཞན་ཡང་དགེ་ལྡན་པའི་བསྟན་འཛིན་སྐྱེས་ཆེན་གསེར་གྱི་རི་བོ་ལྟ་བུ་དུ་མར་མདོ་སྔགས་ཀྱི་བཀའ་ལུང་མན་ངག་རྒྱ་ཆེར་གནང་སྟེ། དགེ་ལྡན་བསྟན་པའི་རྒྱལ་ཚན་བླ་ན་བཏེགས་པའི་རྣམ་ཐར་རྨད་དུ་བྱུང་བ་རྒྱ་ཆེར་བསྐྱངས། མདོར་ན་མཁས་བཙུན་བཟང་གསུམ་དང་འཆད་རྩོད་རྩོམ་གསུམ་གྱི་སྒོ་ནས་བསྟན་འགྲོའི་དོན་འབའ་ཞིག་མཛད་བཞིན་པའི་ངང༌། དགུང་གྲངས་བདུན་བཅུ་དོན་བཞི་ཕེབས་པ་ཕྱི་ལོ་( ༡༩༩༥ )ཕྱི་ཟླ་དྲུག་པའི་ཚེས་ ༡༡ ཉིན་དགོངས་པ་ཆོས་དབྱིངས་སུ་གཤེགས། གང་གིས་ལྗགས་རྩོམ་མཛད་པ་ཡང་མདོ་སྔགས་རིག་གནས་ཀྱི་སྐོར་པོ་ཏི་ལྔ་ཙམ་བཞུགས། གསུངས་ལས་སྐྱེས་པའི་སློབ་མ་ཡང༌། དགེ་ལྡན་བསྟན་པའི་སྲོག་ཤིང་སྐྱབས་རྗེ་བྱང་རྩེ་ཆོས་རྗེ་རི་རྫོང་སྲས་རིན་པོ་ཆེ་ཐུབ་བསྟན་ཉི་མ་དང༌། སྐྱབས་རྗེ་སྐྱོང་ལ་རིན་པོ་ཆེ། བཀྲས་ལྷུན་དཀྱིལ་ཁང་སྤྲུལ་སྐུ་སོགས་མཁན་ལས་བླ་སྤྲུལ་དགེ་བཤེས་ཤིན་ཏུ་མང༌། ཡང་སྲིད་མཆོག་སྤྲུལ་རིན་པོ་ཆེའང་ད་ལྟར་བཀྲས་ལྷུན་དགོན་དུ་དམ་པ་གོང་མའི་རྣམ་ཐར་བདག་གིར་སྐྱོང་སྟེ། གོང་མའི་གཟིམ་ཤག་ཏུ་སློབ་གཉེར་གནང་ནས་སྐལ་བཟང་སྐྱེ་བོའི་དད་པའི་ཞིང་ས་དམ་པར་བཞུགས་བཞིན་པ་ལགས་སོ། །
མཁྱེན་དཔྱོད་རྐང་པའི་འདེགས་འཇོག་གིས། །ས་ཆེན་འགྲན་པའི་ཐིག་ལེ་གཞལ།།
རྨད་བྱུང་མཛད་པའི་གཤོག་རླབས་ཀྱིས། །མི་མངོན་གནམ་གྱི་མཐོངས་མཐའ་འཚོལ།།
བཀྲ་ཤིས་དཔལ་གྱི་ཆོས་སྡེ་ཆེར། །བློ་བཟང་རྒྱལ་བའི་རིང་ལུགས་སྲོལ།།
འདེགས་པའི་ཁུར་ཆེ་བཟོད་པ་ལས། །ཞྭ་སེར་འོད་སྣང་ཕྱོགས་བརྒྱར་བརྡལ།།
གནམ་སྔོན་མཐིང་ཤོག་ལ་བསྒྱུར་ཏེ། །སྐར་ཚོགས་གསེར་རིས་བྱས་ན་ཡང༌།།
འདི་ཡི་རྣམ་པར་ཐར་པའི་རིས། །མཚོན་པའི་གསལ་བྱེད་ནུས་མ་ལགས།།
ཀུ་ཤའི་ཐིགས་པ་རྒྱ་མཚོ་ལས། །བླངས་འདི་བསོད་ནམས་ཛ་ཧུ་ནའི་ཆུ།།
བྱང་ཆེན་རྒྱ་མཚོ་ལ་འདྲེས་ཏེ། །ཕན་བདེའི་རླབས་ཕྲེངརྒོད་གྱུར་ཅིག།
ཅེས་པ་འདི་ཡང་མཁན་ཆེན་དམ་པ་དེ་ཉིད་ལ་ཤེས་ནས་དད་པ་ཐོབ་པ། དགེ་ལུགས་སྤྱྀ་འཐུས་བེ་རི་དགེ་བཤེས་འཇིགས་མེད་དབང་རྒྱལ་གྱིས། ས་བྱི(༢༠༠༨)ཟླ་བ་ ༡༢ ཚེས་ ༢༨ ཉིན། དེ་སྔོན་གསུང་སྐྱེས་སློབ་མ་ཚོས་སྒྲིག་པའི་རྣམ་ཐར་མདོར་བསྡུས་ཁག་ནས་སྙིང་བསྡུས་བྱས་པ་དགེ་ལེགས་འཕེལ།།



དཀར་ཆག
ལུང་སྟོན་པ་སུམ་ཅུ་པ་དང་ལེགས་བཤད་ལྗོན་དབང་སྦྱར་བའི་
རྣམ་བཤད་ཐོན་མིའི་དགོངས་པ་རབ་གསལ་སྣང་བྱེད།
དཔར་སྐྲུན་གསལ་བཤད། 
མཆོད་བརྗོད་དང་གླེང་གཞི།
དང་པོ། བཤད་པ་ལ་འཇུག་པ།
     མཚན་དོན་འགྱུར་ཕྱག མཆོད་པར་བརྗོད་པ། 
    བརྩམ་པར་དམ་བཅའ་བ། 
གཉིས་པ། བཤད་པ་ཉིད་དགོད་པ། 
1. སྦྱར་བྱ་ཡི་གེའི་རྣམ་གཞག་བཤད་པ། 
བོད་ཡིག་གི་དབྱངས་གསལ་ངོས་བཟུང་བ་དང༌། 
ཁྱད་པར་གྱི་དབྱེ་བ་བསྟནཔ། 
2. སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ། 
   ༡   རྗེས་འཇུག་ལ་ལྟོས་པའི་ཕྲད་རྣམ་དབྱེ་དང་བཅས་པ་བཤད་པ། 
1 སླར་བསྡུ་བཤད་པ། 
2 ལ་དོན་བཤད་པ། 
3 ཨི་ལྡན་གྱི་རྣམ་དབྱེ་བཤད་པ། 
4 རྒྱན་སྡུད་བཤད་པ།  
5 ལྷག་བཅས་བཤད་པ། 
6 འབྱེད་སྡུད་བཤད་པ། 
7 འབྱུང་ཁུངས་བཤད་པ། 
8 འབོད་སྒྲ་བཤད་པ། 
    ༢. རྗེས་འཇུག་ལ་མ་ལྟོས་པའི་ཕྲད་རང་དབང་ཅན་བཤད་པ།
1 ནི་སྒྲ་བཤད་པ། 
2 དང་སྒྲ་བཤད་པ། 
3 དེ་སྒྲ་བཤད་པ། 
4 སྤྱི་སྒྲ་བཤད་པ། 
5 བདག་སྒྲ་བཤད་པ། 
6 དགག་སྒྲ་བཤད་པ།
    ༣. ཞིང་སོགས་ཚིག་ཕྲད་ཞར་བྱུང་དང་བཅས་པ་བཤད་པ།  
1 ཞིང་སོགས་ཚིག་ཕྲད་དངོས་བཤད་པ། 
2 འ་མཐའ་འཇུག་མིན་གྱི་དབྱེ་བ་བཤད་པ།  
3 ཚེག་ཤད་ཀྱི་ཁྱད་པར་བསྟན་པ། 
4 གདམས་ངག་བརྗོད་པས་མཇུག་བསྡུ་བ།
གསུམ་པ། བཤད་པ་མཐར་ཕྱིན་པའི་ཚུལ།
ལུང་སྟོན་པ་རྟགས་ཀྱི་འཇུག་པ་དང་དཀའ་གསལ་མེ་ལོང་སྦྱར་བའི་
རྣམ་བཤད་ཐོན་མིའི་དགོངས་པ་རབ་ཏུ་གསལ་བ་སྣང་བྱེད།
མཆོད་བརྗོད་དང་གླེང་གཞི།
དང་པོ། བཤད་པ་ལ་འཇུག་པ།
མཆོད་བརྗོད་དང༌། བརྩམ་པར་དམ་བཅའ་བ། 
གཉིས་པ། བཤད་པ་ཉིད་དགོད་པ།
མིང་གཞིའི་ཡི་གེ་སྤྱིའི་རྟགས་ཀྱི་དབྱེ་བ་བཤད་པ། 
སྤྱིར་ཡི་གེའི་དབྱེ་བ་བཤད་པ་དང༌ཕོ་ཡིག་གི་དབྱེ་བ་བྱེ་བྲག་ཏུ་བཤད་པ།
སྔོན་འཇུག་གི་རྟགས་ཀྱི་འཇུག་པ་བཤད་པ། 
  སྔོན་འཇུག་གི་རྟགས་ཀྱི་དབྱེ་བ་བཤད་པ། 
  སྔོན་འཇུག་གི་རྟགས་ཀྱི་འཇུག་ཚུལ་བཤད་པ། 
(1) གང་ལ་འཇུག་པ་དང་གང་གིས་འཇུག་པ་མཐུན་མོང་དུ་བཤད་པ། 
(2) ཇི་ལྟར་འཇུག་པ་བཤད་པ། 
(3) ཅི་ཕྱིར་འཇུག་པ་བཤད་པ།
    ༡. རྩ་བའི་ཚིག་དོན་དང་འགྲེལ་པའི་གསལ་བཤད། 
   ༢. སྔོན་འཇུག་གི་གང་ཕྱིར་འཇུག་པའི་དོན་བཤད་པ། 
   	1. བདག་གཞན་གྱི་དབྱེ་བ་བཤད་པ། 
	2. དུས་གསུམ་གྱི་དབྱེ་བ་བཤད་པ། 
	3. དབྱེ་བ་དེ་གཉིས་ཀྱི་ཁྱད་པར་བཤད་པ། 
	4. དུས་གསུམ་དུ་དབྱེ་བའི་དགོས་པ་བཤད་པའོ། །
   ༣. ཅི་ཕྱིར་འཇུག་པ་དངོས་བྱེ་བྲག་ཏུ་བཤད་པ། 
1. སྔོན་འཇུག་གི་ཕོ་ཡིག་དགོས་པ་གང་ཕྱིར་འཇུག་པ་བཤད་པ། 
2. སྔོན་འཇུག་གི་མ་ནིང་དགོས་པ་གང་ཕྱིར་འཇུག་པ་བཤད་པ། 
3. སྔོན་འཇུག་གི་མོ་ཡིག་དགོས་པ་གང་ཕྱིར་འཇུག་པ་བཤད་པ། 
4. སྔོན་འཇུག་གི་ཤིན་ཏུ་མོ་ཡིག་དགོས་པ་གང་ཕྱིར་འཇུག་པ་བཤད་པ།
	5. ཞར་བྱུང་འཕྲོས་དོན་བཤད་པ། 
	6. སྔོན་འཇུག་གི་དོགས་པ་བཅད་པ། 
	7. དུས་གསུམ་བསྐུལ་ཚིག་བཅས་ཀྱི་ཁྱད་པར་བཤད་པ། 
རྗེས་འཇུག་གི་རྟགས་ཀྱི་འཇུག་པ་བཤད་པ། 
    རྗེས་འཇུག་གི་རྟགས་ཀྱི་དབྱེ་བ་བཤད་པ། 
   རྗེས་འཇུག་གི་རྟགས་ཀྱི་འཇུག་ཚུལ་བཤད་པ། 
    (1)  གང་ལ་འཇུག་པ་དང་གང་གིས་འཇུག་པ་ཐུན་མོང་དུ་བཤད་པ། 
    (2) ཇི་ལྟར་འཇུག་པ་བཤད་པ། 
       ༡. སྒྲའི་འཇུག་ཚུལ་བཤད་པ་དང༌། 
       ༢. དོན་གྱི་འཇུག་ཚུལ་བཤད་པའོ། 
	1.སྔ་མ་གང་ལྟར་འགྱུར་བ་དང༌། 
	2.ཕྱི་མ་གང་ལྟར་འགྱུར་བ། 
(༡) མིང་མཐའ་འདྲེན་ཚུལ་བཤད་པ།
 (༢) རྣམ་དབྱེ་སོགས་འདྲེན་ཚུལ་བཤད་པ། 
 (༣) སྤྱིར་འདྲེན་ཚུལ་བཤད་པ། 
 (༤) ནང་གསེས་འཇུག་ཚུལ་བཤད་པ། 
  (3) ཅི་ཕྱིར་འཇུག་པ་བཤད་པ།
       ༡.  རྗེས་འཇུག་གི་དགོས་པ་བཤད་པ། 
       ༢.  ཡི་གེའི་འཇུག་པ་སྤྱིའི་དགོས་པ་བཤད་པ། 
       ༣.  དགོས་པ་དེ་འགྲུབ་པར་སྨོན་པ།
སྙན་ངག་མེ་ལོང་གཞུང་གི་དགོངས་དོན་དབྱངས་ཅན་དགའ་སྐྱེད།
ཞུ་སྒྲིག་པའི་མཇུག་གླེང༌།

༄༅། ། ལུང་སྟོན་པ་སུམ་ཅུ་པ་དང་ལེགས་བཤད་ལྗོན་དབང་སྦྱར་བའི་
རྣམ་བཤད་ཐོན་མིའི་དགོངས་པ་རབ་ཏུ་གསལ་བའི་
སྣང་བྱེད་ཅེས་བྱ་བ་བཞུགས་སོ།།


༈ གུརུམཉྫུཤྲཱིཤཱེཏཀཡ། 
སྨན་ལྗོངས་ཆོས་ཀྱི་སྲོལ་ཕྱེ་སྲོང་བཙན་རྗེ། །
བརྡ་དག་སྔོན་མེད་གསར་སྟོན་ཐུ་མི་དང༌། །
རིག་གནས་མཐར་ཕྱིན་བློ་བཟང་གྲགས་པ་སོགས། །
ཚུལ་འདིའི་དྲིན་ཐོབ་དམ་པའི་ཞབས་ལ་འདུད། །
ཐུགས་རྗེའི་རང་གཟུགས་བསྟན་འཛིན་རྒྱ་མཚོ་དང༌། །
སོར་རྟོགས་རང་བཞིན་ཆོས་ཀྱི་དབང་ཕྱུག་རྗེ། །
རྟག་ཏུ་སྒོ་གསུམ་གུས་པས་ལེགས་མཆོད་ན།  །
ད་དུང་བྱང་ཆུབ་བར་དུ་བརྩེ་བས་སྐྱོངས། །
ལེགས་བཤད་ལྗོན་པའི་སྐྱེད་ཚལ་ཡངས་པ་རུ། །
དཔེར་བརྗོད་མེ་ཏོག་སྣ་ཚོགས་མཚར་དུ་དངར། །
རྣམ་དབྱེ་ཕྲད་ཀྱི་གཉིས་སྐྱེས་དབྱངས་སྙན་སྒྲོགས། །
ཀྭ་ཡེ་བློ་གསལ་ཚོགས་རྣམས་གཟིགས་མོར་སྤྱོན། །
དེ་ལ་རང་ཅག་རྣམས་དལ་འབྱོར་གྱི་ལུས་རྟེན་ཁྱད་པར་ཅན་ཐོབ་པའི་སྐབས་འདིར་འཇིག་རྟེན་ཕྱི་མ་ཕན་ཆོད་སྒྲུབ་བྱེད་ཀྱི་ཐབས་ལ་འབད་དགོས་ཤིང༌། དེ་ལའང་ཐོག་མར་ཡི་གེའི་སྦྱོར་བ་ཤེས་པའི་སྒོ་ནས་སྒྲ་དག་པ་གལ་ཆེའོ།  །ཡི་གེའི་སྒྲ་མ་དག་ན་རྒྱལ་བའི་བཀའ་དང༌། དེའི་དགོངས་འགྲེལ་གྱི་བསྟན་བཅོས་ཇི་སྙེད་མཆིས་པ་རྣམས་ཀྱི་བརྗོད་བྱའི་དོན་ལའང་འཁྲུལ་པའི་སྐྱོན་བྱུང་ལ། དོན་ལ་འཁྲུལ་པའི་སྐྱོན་བྱུང་ཚེ་ཉམས་ལེན་གྱི་གནད་ཀུན་ཀྱང་འཕྱུག་པར་འགྱུར་བས། མངོན་མཐོ་ངེས་ལེགས་ཀྱི་སར་འགྲོ་བ་ལ་འདི་ཉིད་ལེགས་པར་མ་ཤེས་པར་ཐབས་གཞན་མེད་པ་ལྟ་བུ་ཡིན་ནོ། །(Hམ་ཕམ་པ)ས། (Gརིག་པའི་གནས་ལྔ་དག་ལ་མཁས་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་ཐོབ་མི་འགྱུར།  །)ཞེས་གསུངས་པའི་ནང་ཚན་བོད་ལ་ཉེ་བར་མཁོ་བའི་སྒྲ་རིག་པ་ཡང་སུམ་རྟགས་འདི་ཉིད་ཡིན་ལ། འདི་དག་ལེགས་པར་ཤེས་ན་དོན་ལ་མི་རྨོངས་ཤིང༌། མཁས་པའི་ཡང་རྩེར་འགྱུར་རོ།  །དེའི་ཕྱིར་ཡི་གེ་དག་བྱེད་ཀྱི་ཐབས་འདི་ནི་རང་གཞན་གྱི་རྒྱུད་ལ་ལུང་རྟོགས་ཀྱི་ཡོན་ཏན་ཐམས་ཅད་ཤེས་སྐྱེད་བྱེད་པ་ལ་འཇུག་པའི་ཐབས་རྨད་དུ་བྱུང་བ་སོགས་ཡོན་ཏན་མཐའ་ཡས་པ་ཡོད་དེ། (Hརྩ་བ་)ལས། (Gབསླབ་པ་ཀུན་གྱི་གཞི་འཛིན་ཅིང༌། །རིག་བྱེད་སྨྲ་བ་རྣམས་ཀྱི་རྒྱུ།  །མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །)ཞེས་དང༌། (Hཐུ་མིའི་དགོངས་རྒྱན་)ལས་ཀྱང༌། (Gསྒྲ་ཤེས་དོན་ལ་མི་རྨོངས་ཞེས།  །རྒྱ་བོད་མཁས་ལ་རླུང་ལྟར་གྲགས།  །དེ་ཕྱིར་ཇི་སྐད་བཤད་པ་ཡི། །བརྡ་སྤྲོད་གཞུང་ལ་དང་པོར་སྦྱོངས། །)ཞེས་གསུངས་སོ།  །དེ་ཡང་བོད་ཡུལ་དུ་ཆོས་རྒྱལ་སྲོང་བཙན་སྒམ་པོ་ཡན་ཆོད་ལ་ཡི་གེའི་སྲོལ་མེད་ཅིང༌། ཆོས་རྒྱལ་དེ་ཉིད་ཀྱི་དུས་སུ་མདུན་ན་འདོན་མཁས་པར་གྲགས་པ་མང་པོའི་དབུས་སུ་མིང་གི་ཡི་གེ་རབ་ཏུ་བརྗིད་པ་ཐུ་མི་སམ་བྷོ་ཊ་ཞེས་བྱ་བ་ལ། རྒྱལ་པོས་ཕྱག་རྟེན་ལ་གསེར་སྲང་མང་པོ་བསྐུར་ཏེ་རྒྱ་གར་དུ་བརྫངས་པས། ཤྲཱི་ན་ལེནྡྲའི་གཙུག་ལག་ཁང་དུ་བྲམ་ཟེ་ལི་བི་ཀ་ར་དང༌། པཎྜི་ཏ་ལྷ་རིག་པའི་སེངྒེ་སོགས་ཀྱི་ཞབས་ལ་གཏུགས་ཏེ། སྦྱངས་པའི་ཡོན་ཏན་མཐར་ཕྱིན་པར་མཛད། སླར་བོད་དུ་བྱོན་ནས་རྒྱ་གར་གྱི་ལཱཉྪའི་ཡི་གེ་ལ་དཔེ་བྱས་ནས། བོད་ཡིག་ལ་དབྱངས་བཞི་དང་གསལ་བྱེད་སུམ་ཅུར་གཏན་ལ་ཕབ་པར་མཛད་དོ། །དེ་ཇི་ལྟར་མཛད་པའི་ཚུལ་ནི། རྒྱ་གར་དུ་ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཨཿསྟེ་དབྱངས་བཅུ་དྲུག་དང༌། དེའི་ནང་ནས་ཐ་མ་ཨཾ་ལ་སྣ་ལྡན་དང༌། ཨཿལ་རྣམ་བཅད་ཅེས་བཏགས་སོ། །ཀ་ཁ་ག་གྷ་ང༌། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ།  ཤ་ཥ་ས་ཧ། ཀྵ་སྟེ་གསལ་བྱེད་སོ་བཞི་ཡོད་ཅིང༌། དེའི་ནང་ནས་དང་པོ་ལ་ཀ་སྡེ། གཉིས་པ་ལ་ཙ་སྡེ། གསུམ་པ་ལ་ཊ་སྡེ། བཞི་པ་ལ་ཏ་སྡེ། ལྔ་པ་ལ་པ་སྡེ་ཞེས་བྱ་ཞིང༌། ཡ་སོགས་བཞི་ལ་མཐར་གནས་ཀྱི་ཡི་གེ་ཞེས་བྱ་སྟེ། དེ་ཡང་ཡ་ནི་ཀ་ཙའི་མཐའ། ར་ནི་ཊའི་མཐའ། ལ་ནི་ཏའི་མཐའ། ཝ་ནི་པའི་མཐའོ།  །དེ་དག་གང་ནས་བྱུང་བའི་གནས་མཐུན་པའི་ཕྱིར་དེ་དག་གི་མཐར་གནས་སུ་བཞག་གོ །ཤ་སོགས་བཞི་ལ་དྲོ་བའི་ཡི་གེ་ཞེས་བྱ་སྟེ། (N*དབུགས་དྲོ་བར་བྱ་བའི་ཕྱིར་)(Nདྲོ་བ་)ཞེས་བྱའོ། །(Nཀྵ་ལ་མཐར་ཟད་ཀྱི་ཡི་གེ་)ཞེས་བྱ་སྟེ།  (N*ཡི་གེ་རྣམས་ཀྱི་ཟད་མཐར་གནས་པའི་ཕྱིར་མཐར་ཟད་)ཅེས་བྱའོ། །ཡང་(Rཨ་)ལ་(R*ཐུང་ངུ་)དང༌། (Rཨཱ་)ལ་(R*རིང་པོ་)དང༌། (Rཨཻ་དང་ཨཽ་)ལ་(R*ཤིན་ཏུ་རིང་པོ་)དང༌། (Rསྡེ་པའི་བཞི་པ་གྷ་ཛྷ་ཌྷ་དྷ་བྷ་ལྔ་)ལ་(R*འཐུག་པོ་ལྔ་)དང༌། (Rཊ་ཋ་ཌ་ཎ་ཥ་)ལ་(R*ལོག་པ་ལྔ་)ཞེས་བརྗོད་དོ། །རྒྱ་ཡིག་དེ་རྣམས་ལ་དབྱངས་ལ་དབྲི་བསྲེ་གཉིས་དང༌། གསལ་བྱེད་ལ་དབྲི་བསྣན་གཉིས་བྱས་ཏེ། བོད་ཡིག་དབྱངས་བཞི་དང༌། གསལ་བྱེད་སུམ་ཅུའི་གྲངས་མཛད་དོ།  །དེ་ལ་ཡང་ཨཱ་ཨཱི་ཨཱུ་རྀ་རཱྀ་ལྀ་ལཱྀ་ཨཻ་ཨཽ་ཨཾ་ཨཿསྟེ་བཅུ་གཅིག་བོད་ཡིག་ལ་རིང་ཐུང་སོགས་ཀྱི་ཐ་སྙད་མི་དགོས་པས་བོར་ཞིང༌། དབྱངས་དང་པོ་ཨ་ཡིག་དགོས་དབང་གིས་གསལ་བྱེད་དུ་བསྲེས་ནས། ལྷག་མ་ཨི་ཨུ་ཨེ་ཨོ་བཞི་ལ་བོད་སྐད་དུ་གུག་གུ་ཞབས་ཀྱུ་འགྲེང་བུ་རྣ་རུ་ཞེས་ཐ་སྙད་བཏགས་ནས་དབྱངས་ཀྱི་ཡི་གེ་བཞིར་མཛད། གསལ་བྱེད་ལས་འཐུག་པོ་ལྔ་དང་ལོག་པ་ལྔ་དང་ཀྵ་ཡིག་སྟེ་བཅུ་གཅིག་བོད་སྐད་ལ་མི་མཁོ་བས་ཕྲི་ཞིང༌། རྒྱ་སྐད་ལ་མེད་ཀྱང་རྐྱེན་དབང་གིས་རྙེད་པའི་བོད་སྐད་ལ་ཉེ་བར་མཁོ་བའི་ཡི་གེ་སྟོད་དུ་ཅ་ཆ་ཇ་གསུམ་དང༌། སྨད་དུ་ཞ་ཟ་འ་སྟེ་ཡི་གེ་དྲུག་གསར་དུ་བསྣན་ནས་གསལ་བྱེད་ཀྱི་ཡི་གེ །ཀ་ཁ་ག་ང༌། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། ཙ་ཚ་ཛ་ཝ། ཞ་ཟ་འ་ཡ། ར་ལ་ཤ་ས། ཧ་ཨ་སྟེ་སུམ་ཅུར་མཛད་དོ། །རྐྱེན་དབང་གིས་ཡི་གེ་དྲུག་རྙེད་ཚུལ་ནི། རྒྱ་བོད་གཉིས་ཀྱི་སྐད་རིགས་མི་མཐུན་པའི་དབང་གིས་སྒྲ་འགའ་ཞིག་བསྒྱུར་དཀའ་བ་བྱུང་ནས། སློབ་དཔོན་ཐུ་མི་སམྦྷོ་ཊ་རེ་ཞིག་ཐུགས་མུག་སྟེ་ཁ་སྦུབ་ཏུ་གཟིམས་ཏེ་བཞུགས་ཙ་ན། འཇིག་རྟེན་དབང་ཕྱུག་གི་རྣམ་སྤྲུལ་མི་དཀར་པོ་ལྕགས་ཞྭ་དང་ལྕགས་གོས་གྱོན་པ་ཞིག་བྱུང་བར། སློབ་དཔོན་གྱིས་ཁྱེད་གང་ནས་བྱོན་བྱས་པར། དེ་ན་རེ། ཞང་ཞུང་ནས་འོངས་ཟེར། གང་དུ་འགྲོ་བྱས་པས་ཟ་འོར་དུ་འགྲོ་ཟེར། གང་བྱེད་དུ་འགྲོ་བྱས་པས། ཇ་ཉོ་རུ་འགྲོ་ཟེར། ནམ་སླེབ་བྱས་པས་ཅི་ཆ་ཟེར་བའི་མུ་ནས་མི་དེ་གར་སོང་ཆ་མེད་དུ་སོང༌། དེ་ནས་སློབ་དཔོན་གྱིས་མི་དེའི་སྐད་ལ་དཔྱད་པས། ཞང་ཞུང་ནས་འོངས་ཞེས་པའི་ཚིག་ཟུར་ལས་ཞ་ཡིག་རྙེད། ཟ་འོར་ཞེས་པའི་ཚིག་ཟུར་ལས་ཟ་ཡིག་དང་འ་ཡིག་གཉིས་རྙེད། ཇ་ཉོ་རུ་འགྲོ་ཞེས་པའི་ཚིག་ཟུར་ལས་ཇ་ཡིག་རྙེད། ཅི་ཆ་ཞེས་པའི་ཚིག་ཟུར་ལས་ཅ་ཡིག་དང་ཆ་ཡིག་གཉིས་རྙེད་ནས། རྒྱ་གར་ན་མེད་པའི་ཡི་གེ་དྲུག་པོ་དེ་བསྣན་པར་མཛད་དོ།  །དེ་ལྟར་བསྣན་དགོས་པ་ཡང་རྒྱ་སྐད་དུ་ཨེ་ཀ་ཞེས་པ་བོད་སྐད་དུ་གཅིག་གི་མིང་དང༌། རྒྱ་སྐད་དུ་དྷརྨ་ཞེས་པ་བོད་སྐད་དུ་ཆོས་ཀྱི་མིང་དང༌། རྒྱ་སྐད་དུ་ལོ་ཀ་ཞེས་པ་བོད་སྐད་དུ་འཇིག་རྟེན་གྱི་མིང་ཡིན་པས་ཅ་ཆ་ཇ་གསུམ་རྒྱ་སྐད་ལ་མེད་ཀྱང་བོད་སྐད་ལ་དེ་བཞིན་མཁོ་བ་དང༌། རྒྱ་སྐད་དུ་ད་དྷི་ཞེས་པ་བོད་སྐད་དུ་ཞོའི་མིང་དང༌། རྒྱ་སྐད་དུ་བྷཀྟཾ་ཞེས་པ་བོད་སྐད་དུ་ཟས་ཀྱི་མིང་དང༌། རྒྱ་སྐད་དུ་དུབྷཀྟཾ་ཞེས་པ་བོད་སྐད་དུ་འོ་མའི་མིང་ཡིན་པས་ཞ་ཟ་འ་གསུམ་ཡང་བོད་སྐད་ལ་ཉེ་བར་མཁོ་བའི་རྒྱུ་མཚན་གྱིས་ཡི་གེ་དྲུག་གསར་དུ་དགོས་པ་བྱུང་ངོ༌།  །དེ་ལྟར་སློབ་དཔོན་གྱིས་ཡིག་སྲོལ་དེ་དག་གསར་དུ་བཅོས་ནས་དེ་རྣམས་གཏན་ལ་འབེབས་བྱེད་ཀྱི་སྒྲའི་བསྟན་བཅོས་སུམ་ཅུ་པ་དང་རྟགས་ཀྱི་འཇུག་པ་ཞེས་བྱ་བའི་བསྟན་བཅོས་རྨད་དུ་བྱུང་བ་གཉིས་མཛད། ཡིག་སྲོལ་བཟང་པོ་དེ་དང་སུམ་རྟགས་དེ་དག་ལ་བརྟེན་ནས་ལོ་པཎ་དུ་མས་རྒྱ་གར་འཕགས་པའི་ཡུལ་ནས་བཀའ་བསྟན་མང་པོ་བརྡ་སྣ་ཚོགས་པས་བསྒྱུར་ཏོ།  །ཆོས་རྒྱལ་རལ་པ་ཅན་གྱི་དུས་སུ་ལོ་ཙཱ་བ་སྐ་ཅོག་ཞང་སོགས་མཁས་པ་མང་པོས་རྒྱལ་པོའི་བཀས་བསྐུལ་བ་བཞིན་བཀའ་བསྟན་བོད་དུ་བསྒྱུར་རོ་ཅོག་ཕལ་ཆེར་སྐད་གསར་བཅད་ཀྱི་བཏན་ལ་ཕབས་པར་མཛད་དོ།  །སུམ་རྟགས་དེ་དག་ལ་བོད་ཀྱི་མཁས་པ་རྣམས་ཀྱིས་མཛད་པའི་འགྲེལ་པ་མང་དུ་མཆིས་ཀྱང༌། གཙོ་བོར་གྱུར་པ་ནི། པྲ་ཏི་དགེ་བཤེས་རིན་ཆེན་དོན་གྲུབ་དང༌། སི་ཏུ་གཙུག་ལག་ཆོས་ཀྱི་སྣང་བ་གཉིས་ཀྱིས་བྱས་པའི་འགྲེལ་པ་དེ་དག་ལ་དེང་སྐབས་མཁས་པ་རྣམས་ཀྱིས་ཚད་མར་བཟུང་ངོ༌། །སུམ་རྟགས་ཀྱི་དོན་མདོར་བསྡུས་ཏེ་སྟོན་པ་ལ་དབྱངས་ཅན་གྲུབ་པའི་རྡོ་རྗེས་ལེགས་བཤད་ལྗོན་དབང་དང༌། དཀའ་གསལ་མེ་ལོང་གཉིས་མཛད། དེ་ལ་ལུང་སྟོན་པ་སུམ་ཅུ་པ་དང༌། དེའི་སྙིང་པོའི་དོན་མདོར་བསྡུས་ཏེ་སྟོན་པ་ལེགས་བཤད་ལྗོན་པའི་དབང་པོ་ཞེས་བྱ་བ་འདི་གཉིས་ནི་གང་བཤད་པར་བྱ་བའི་ཆོས་སོ། །
	(Qདེས་ན་དེ་གཉིས་ཀྱི་དགོངས་དོན་འཆད་པ་ལ་གསུམ། བཤད་པ་ལ་འཇུག་པ་དང༌། བཤད་པ་ཉིད་དགོད་པ་དང༌། བཤད་པ་མཐར་ཕྱིན་པའི་ཚུལ་ལོ། །

དང་པོ་བཤད་པ་ལ་འཇུག་པ།

དང་པོ་ལ་གསུམ། མཚན་དོན་འགྱུར་ཕྱག མཆོད་པར་བརྗོད་པ། བརྩམ་པར་དམ་བཅའ་བའོ། །དང་པོ་ལ་གཉིས། མཚན་གྱི་དོན་དང༌། འགྱུར་གྱི་ཕྱག་གོ །)དང་པོ་ནི། 
རྒྱ་གར་སྐད་དུ། བྱཱ་ཀ་ར་ཎ་མཱུ་ལ་ཏྲིཾ་ཤད་ནཱ་མ། 
བོད་སྐད་དུ། (Nལུང་སྟོན་པ་རྩ་བ་སུམ་ཅུ་པ་)ཞེས་བྱ་བ། 
ཞེས་པ་སྟེ། བྱཱ་ཀ་ར་ཎ་ལུང་སྟོན་པ། མཱུ་ལ་རྩ་བ། ཏྲིཾ་ཤད་སུམ་ཅུ། ནཱ་མ་ཞེས་བྱ་བའོ། །(N*དེ་ཡང་སྒྲའི་མཚན་ཉིད་ལུང་དུ་སྟོན་ཅིང་ལེའུ་ཕྱི་མའི་རྟེན་གཞིར་གྱུར་པ་གང་ཞིག  གཞུང་ཚད་ཤློོ་ཀ་སུམ་ཅུར་ཡོད་པས་དེ་སྐད་ཅེས་བྱའོ། །)འདིར་རྒྱ་སྐད་སྨོས་པ་ནི་རྒྱ་གར་མཁས་པའི་བསྟན་བཅོས་ལ་དཔེར་མཛད་པ་གོ་བའི་ཆེད་དང༌། (Nགཞུང་ཚད་ཤློོ་ཀ་སུམ་ཅུ་སོ་གསུམ་ཡོད་པ་ལ་སུམ་ཅུ་པ་ཞེས་བཏགས་པ་)ནི། (N*མཆོད་བརྗོད་དང་རྩོམ་པར་དམ་བཅའ་སྐབས་གཞན་དང་ཐུན་མོང་བ་ཡིན་པ་ལ་དགོངས་པའོ། །)
གཉིས་པ་ནི། ངག་གི་དབང་ཕྱུག་འཇམ་པའི་དབྱངས་ལ་ཕྱག་འཚལ་ལོ། །
ཞེས་པ་སྟེ། བསྟན་བཅོས་འདི་འཕགས་ཡུལ་ནས་བསྒྱུར་བའི་བསྟན་བཅོས་ཁུངས་མ་རྣམས་དང་མཚུངས་པར་འདོམས་པའི་དོན་དུ་ཐོན་མི་ཉིད་ཀྱིས་བསྒྱུར་བའི་མདོ་རྒྱུད་རྣམས་དང་མཐུན་པར་ངག་གི་དབང་ཕྱུག་འཇམ་པའི་དབྱངས་ལ་འགྱུར་ཕྱག་མཛད་པའོ། །
	(Qགཉིས་པ་མཆོད་པར་བརྗོད་པ་ལ་གཉིས།  རྩ་བ་དང༌། འགྲེལ་པའོ། །དང་པོ་ལ་བཞི། དཀོན་མཆོག་གསུམ་ལ་སྤྱིར་ཕྱག་འཚལ་བ། བྱེ་བྲག་ཏུ་འཇམ་པའི་དབྱངས་ལ་ཕྱག་འཚལ་བ། ཡི་གེ་གསུང་བ་པོ་རྟག་ཞི་བ་ལ་ཕྱག་འཚལ་བ། དྲིན་གཟོ་བའི་ཕྱིར་མཁས་པ་སྤྱི་དང་བྱེ་བྲག་ལ་ཕྱག་འཚལ་བའོ། །)
དང་པོ་ནི། (Gགང་ལ་ཡོན་ཏན་མཆོག་མངའ་བའི། །
དཀོན་མཆོག་དེ་ལ་ཕྱག་འཚལ་ལོ། །)
ཞེས་པ་སྟེ། གང་ཞིག་ལ་རིམ་པ་བཞིན་དོན་གཉིས་མཐར་ཕྱིན་པ་དང༌། འགོག་ལམ་གྱི་བདེན་པ་གཉིས་དང༌། རིག་གྲོལ་གྱི་ཡོན་ཏན་མཆོག་ཏུ་གྱུར་པ་མངའ་བའི་སངས་རྒྱས་དང༌།  ཆོས་དང༌། དགེ་འདུན་ཏེ་དཀོན་མཆོག་གསུམ་པོ་དེ་རྣམས་ལ་སྒོ་གསུམ་གུས་པས་ཕྱག་འཚལ་ལོ། །ཞེས་པའོ། །
གཉིས་པ་ནི། (Gགང་གིས་སྒྲ་དབྱངས་ཀུན་གསུངས་པའི། །
   འཇམ་པའི་དབྱངས་ལ་ཕྱག་འཚལ་ལོ། །)
ཞེས་པ་སྟེ། གང་གིས་སྒྲ་དབྱངས་བརྗོད་པ་ཀུན་གསུངས་པས་གསུང་གི་དབང་ཕྱུག་ཏུ་གྱུར་པ། ངག་གི་ཉེས་པའི་རྩུབ་རེག་དང་བྲལ་བའི་འཇམ་པའི་ཡོན་ཏན་དང་ལྡན་པའི་གསུང་དབྱངས་ཀྱི་བདག་ཉིད་ཅན་དེ་ལ་ཕྱག་འཚལ་ལོ། །ཞེས་པའོ། །དེ་ཡང་རྗེ་བཙུན་ཉིད་རྒྱལ་བ་ཐམས་ཅད་ཀྱི་མཁྱེན་རབ་ཀྱི་ངོ་བོ་ཡིན་པ་དང༌། མཁྱེན་རབ་དེ་གསུང་དབྱངས་ཀྱི་རྒྱུ་ཡིན་པ་དང༌། གསུང་ནི་སྒྲ་དབྱངས་བརྗོད་པ་ཐམས་ཅད་ཀྱི་འབྱུང་ཁུངས་ཡིན་པས་འཇམ་པའི་དབྱངས་ཉིད་སྒྲ་དབྱངས་གསུང་བ་པོར་བསྟན་ཏོ། །
གསུམ་པ་ནི། (Gགང་གིས་མིང་གཞི་སྔོན་གསུངས་པ། །
    རྟག་ཞི་བ་ལ་ཕྱག་འཚལ་ལོ། །)
ཞེས་པ་སྟེ། གང་གིས་མིང་ཚིག་བརྗོད་པ་ཀུན་གྱི་གཞིར་གྱུར་པའི་དབྱངས་གསལ་གྱི་ཡི་གེ་སྔོན་དུ་གསུང་བ་པོ་རྟག་ཞི་བ་ལ་ཕྱག་འཚལ་ལོ། །ཞེས་པའོ། (Rརྟག་ཞི་བ་)ནི། (R*འགའ་ཞིག་གིས་ལྷ་དབང་ཕྱུག་ཆེན་པོར་འདོད་ལ། འགའ་ཞིག་གིས་འཕགས་པ་འཇིག་རྟེན་དབང་ཕྱུག་ཏུ་འདོད་དོ།  །དེ་ཡང་ཕྱི་རོལ་པ་ལྟར་ན་མིང་གཞིའི་ཡི་གེ་བྱེད་པ་པོ་དབང་ཕྱུག་ཆེན་པོ་དང༌། དབང་ཕྱུག་བསྒྲུབས་པས་སྒྲ་ལ་མཁས་པར་གྱུར་ལ། ནང་པ་ལྟར་ན་ཡི་གེའི་བྱེད་པ་པོ་འཇིག་རྟེན་དབང་ཕྱུག་དང༌། དེ་བསྒྲུབས་པས་སྒྲ་ལ་མཁས་པར་འདོད་)དེ། (Hརྒྱུད་སྡེ་སྤྱི་རྣམས་)ལས། (Gཕྱི་རོལ་པའི་ལུགས་ལྟར་ན་མ་ཧཱ་དེ་ཝ་སྟེ་དབང་ཕྱུག་ཆེན་པོ་བསྒྲུབས་པས་གྲུབ་སྟེ་སྒྲ་ལ་མཁས་པའི་དངོས་གྲུབ་ཞུས་པས། དབང་ཕྱུག་ཆེན་པོས། ཨ་ཨི་ཨུ་ཞེས་སྨྲས་པས་དེ་མ་ཐག་ཏུ་སྒྲ་ལ་མཁས་པར་གྱུར་པར་འདོད་དོ། །ནང་པ་ལྟར་ན་འཕགས་པ་འཇིག་རྟེན་དབང་ཕྱུག་བསྒྲུབས་པས་གྲུབ་སྟེ། སྐད་ཅིག་ལ་མཁས་པར་གྱུར།) ཅེས་གསུངས་པའི་ཕྱིར། དེས་ན་(Hརྣམ་འགྲེལ་)ལས། (Gམ་བརྗོད་ན་ཡང་འདོད་པ་ནི།  །སྐབས་ལས་རྟོགས་པར་གྱུར་པ་ཡིན།  །)ཞེས་གསུངས་པ་ལྟར། མཁས་གྲུབ་རྗེའི་གསུང་དེས་འཕགས་པ་འཇིག་རྟེན་དབང་ཕྱུག་ཡི་གེའི་བྱེད་པ་པོ་ཡིན་པར་གྲུབ་བོ། །
བཞི་པ་ནི། (Hསྡེབ་སྦྱོར་ལེགས་མཛད་མཁས་རྣམས་དང༌། །
བླ་མ་ལ་ཡང་ཕྱག་འཚལ་ནས། །)
ཞེས་པ་སྟེ། སྒྲ་སྐད་ཀྱི་བརྗོད་པ་དང་དོན་སྡེབ་ལེགས་པར་སྦྱོར་བའི་ཚུལ་སྟོན་པའི་སྒོ་ནས་མིང་ཚིག་གཉིས་ལ་མི་རྨོངས་པའི་ཤེས་རབ་སྐྱེད་ནུས་པའི་གཞུང་རྩོམ་ཞིང་འདོམས་པར་མཛད་པའི་མཁས་པ་སྤྱི་དང༌། བྱེ་བྲག་ཏུ་མཁན་པོ་ཉིད་ལ་དེ་ལྟའི་བྱ་བ་མཛད་པའི་བྲམ་ཟེ་ལི་བི་ཀ་ར་ལ་སོགས་པའི་བླ་མ་རྣམས་ལའང་ཕྱག་འཚལ་བར་མཛད་པ་སྟེ། ནས་ནི་ལྷག་བཅས་ཀྱི་སྒྲའོ། །
(Qགཉིས་པ་འགྲེལ་པ་ལ་གཉིས། རྒྱ་སྐད་དང༌། བོད་སྐད་ཀྱི་སྒོ་ནས་མཆོད་པར་བརྗོད་པའོ། །)
དང་པོ་ནི། ནམོགུརུམཉྫུགྷོཥཱཡ། 
ཞེས་པ་སྟེ། ན་མོ་ཕྱག་འཚལ། གུརུ་བླ་མ། མཉྫུ་འཇམ། གྷོཥཱ་དབྱངས། ཡ་ལ་སྟེ། དོན་བསྡུ་ན་བླ་མ་འཇམ་པའི་དབྱངས་ལ་ཕྱག་འཚལ་ལོ། །ཞེས་པའོ། །དེ་ལྟར་(རྒྱ་སྐད་སྨོས་པ་ནི། རང་ཅག་རྣམས་ཀྱི་ལེགས་པར་སྦྱར་བ་སམ་སྐྲི་ཏའི་སྐད་ལ་བག་ཆགས་འཇོག་པ་དང༌། རྣམ་འདྲེན་སྟོང་གིས་ཞིང་འདིར་ཆོས་གསུངས་པའི་ཚེ་སམ་སྐྲི་ཏའི་སྐད་དུ་གསུངས་པ་དང༌། རང་རེ་ཡང་འཁོར་གྱི་ཐོག་མར་གྱུར་ཏེ་སམ་སྐྲི་ཏའི་སྐད་དུ་ཆོས་ཉན་པ་སོགས་ཀྱི་ཆེད་དོ། །
གཉིས་པ་ནི། (Gབླ་མ་མཆོག་དང་དབྱེར་མེད་པའི། །འཇམ་པའི་དབྱངས་ལ་གུས་བཏུད་ནས། །
)ཞེས་པ་སྟེ། དེ་ཡང་རིག་པའི་གནས་སོགས་ལེགས་པར་སྟོན་པའི་བརྒྱུད་པའི་བླ་མ་སྤྱི་དང༌། སྒོས་སུ་རང་ཉིད་ལ་ལམ་བཟང་པོ་དང་རིག་གནས་མ་ནོར་བར་སྟོན་པའི་ཐམས་ཅད་མཁྱེན་པ་དངུལ་ཆུ་དྷརྨ་བྷ་དྲ་སོགས་དྲིན་ཅན་གྱི་བླ་མ་མཆོག་དང་ངོ་བོ་དབྱེར་མེད་པའི་རྗེ་བཙུན་འཇམ་པའི་དབྱངས་ཀྱི་ཞབས་ལ་སྒོ་གསུམ་གུས་པས་བཏུད་དེ་ཕྱག་འཚལ་བའོ། །ནས་ནི་འོག་མ་འདྲེན་པའི་ལྷག་བཅས་ཀྱི་སྒྲའོ།   །དེ་ལྟར་བྱས་པའི་དགོས་པ་ཡང་རིག་པའི་གནས་མཐའ་དག་ལ་སློབ་པ་ལ་ཤེས་རབ་ཀྱི་ལྷ་རྗེ་བཙུན་འཇམ་དབྱངས་ཉིད་བསྟེན་དགོས། དེ་ཡང་དངོས་སུ་མཐོང་བའི་སྐལ་མེད་རྣམས་ལ་རང་གི་བླ་མའི་ཚུལ་བཟུང་ནས་རྗེས་སུ་འཛིན་པར་མཛད་ཅིང༌། བླ་མ་དང་ལྷག་པའི་ལྷ་དབྱེར་མ་མཆིས་པར་གཅིག་ཏུ་བལྟ་བ་དངོས་གྲུབ་ཀུན་གྱི་འབྱུང་གནས་དང༌། ནང་པའི་ཁྱད་ཆོས་བྱ་བ་ཁྱད་པར་ཅན་མཐའ་དག་སྐྱབས་འགྲོས་གཞིར་བཟུང་དགོས་པ་དང༌། དེ་ལ་བརྟེན་ནས་བར་ཆད་མི་འབྱུང་ཞིང་བསོད་ནམས་རྒྱ་ཆེན་པོ་ཐོབ་པ་དང༌། དགོས་སོགས་ཆོས་བཞི་འགྲུབ་པར་འགྱུར་བའོ། །འདིའི་བརྒྱུད་པ་ནི། རྗེ་དྷརྨ་བྷ་དྲ། དབྱངས་ཅན་གྲུབ་རྡོར། ཤེལ་དཀར་དགེ་བཤེས། བི་ལུང་ངག་ཡོན། དཀྱིལ་ཆེན་བློ་བཟང་བཟོད་པ། དེས་བདག་ལའོ། །ཡང་ན་རྗེ་ངག་དབང་ཡོན་ཏན། རྒྱ་སྤྲུལ་བློ་བཟང་ཚེ་བརྟན་རྒྱལ་མཚན། དེས་བདག་ལའོ། །
	(Qགཉིས་པ་བརྩམ་པར་དམ་བཅའ་བ་ལ་གཉིས། རྩ་བ་དང༌། འགྲེལ་པའོ། །)
དང་པོ་ནི། 	(Gབསླབ་པ་ཀུན་གྱི་གཞི་འཛིན་ཅིང༌། །
རིག་བྱེད་སྨྲ་བ་རྣམས་ཀྱི་རྒྱུ། །
མིང་ཚིག་བརྗོད་པ་ཀུན་གྱི་གཞི། །
ཡི་གེའི་སྦྱོར་བ་བཤད་པར་བྱ། །)
ཞེས་པ་སྟེ། ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་ཀྱི་བསླབ་པའི་གཞི་རྣམས་ལྟོས་པའི་སྒོ་ནས་འཛིན་པར་བྱེད་ཅིང༌། ངེས་བརྗོད་དང༌། མཆོད་སྦྱིན་དང༌། སྙན་ཚིག་དང༌། སྲིད་སྲུང་སྟེ་རིག་བྱེད་བཞི་ཡན་ལག་དང་བཅས་པའི་གཞུང་ལུགས་སྨྲ་བ་རྣམས་ཀྱི་རྒྱུའང་ཡིན་ལ། སྤྱིར་ཡི་གེ་ལས་མིང་དང༌། མིང་ལས་ཚིག་དང༌།  ཚིག་ལས་བརྗོད་པ་འབྱུང་བའི་ཕྱིར་འཇིག་རྟེན་དང་འཇིག་རྟེན་ལས་འདས་པའི་མིང་ཚིག་བརྗོད་པ་ཀུན་གྱི་གཞིར་གྱུར་པ་ནི་ཡི་གེའི་སྦྱོར་བ་ཡིན་པས་དེ་བཤད་པར་བྱའོ། །ཞེས་པའོ། ། དེ་ཡང་བོད་ཀྱི་ཡི་གེའི་སྦྱོར་བ་ནི་བརྗོད་བྱ་དང༌། གཞུང་གཉིས་ཀྱིས་བླང་དོར་ལ་མ་རྨོངས་པ་ནི་དགོས་པ་དང༌། མཐར་རྣམ་མཁྱེན་ཐོབ་པ་ནི་ཉིང་དགོས་དང༌། སྔ་ཕྱི་འབྲེལ་ཆགས་པ་ནི་འབྲེལ་བའོ། །
གཉིས་པ་ནི། ཐོན་མིའི་ལེགས་བཤད་སུམ་ཅུ་པའི། །
སྙིང་པོ་མདོར་བསྡུས་བཤད་པར་བྱ། །
ཞེས་པ་སྟེ། དེ་ཡང་སློབ་དཔོན་ཐོན་མིའི་ལེགས་པར་བཤད་པའི་ལུང་སྟོན་པའི་རྩ་བ་སུམ་ཅུ་པའི་སྙིང་པོའི་དོན་ཐམས་ཅད་མདོར་བསྡུས་ཏེ་བཤད་པར་བྱའོ། །དེས་དགོས་སོགས་ཆོས་བཞི་ཡང་བསྟན་ཏེ། (R*འཆད་རྩོད་རྩོམ་གསུམ་དང༌། ལམ་བསླབ་པ་གསུམ་དང༌། རིག་བྱེད་བཞི་དང༌། མིང་ཚིག་བརྗོད་པ་སོགས་)ནི་(Rའདིའི་བརྗོད་བྱ་)དང༌། (R*ནང་པ་དང་ཕྱི་པའི་ཆོས་ཚུལ་ཐམས་ཅད་ཚུལ་འདི་ལ་བརྟེན་ནས་རྟོགས་པ་)ནི་(Rདགོས་པ་)དང༌། (R*རང་གཞན་ཀུན་གྱིས་ཚུལ་འདི་སོགས་ལ་འབད་པ་ཆེན་པོའི་བརྩོན་པས་ཀུན་མཁྱེན་ཐོབ་པ་)ནི་(Rཉིང་དགོས་)དང༌། (ཪ༽དེ་དགོས་པ་ལ་འབྲེལ་བ་སོགས་)ནི་(ཪའབྲེལ་བའོ། །)
	
(Qགཉིས་པ་བཤད་པ་ཉིད་དགོད་པ།

	གཉིས་པ་བཤད་པ་ཉིད་དགོད་པ་ལ་གསུམ། སྦྱར་བྱ་ཡི་གེའི་རྣམ་གཞག་བཤད་པ་དང༌། སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ་དང༌། ཞིང་སོགས་ཚིག་ཕྲད་ཞར་བྱུང་དང་བཅས་པ་བཤད་པའོ། །)
(1) (Qསྦྱར་བྱ་ཡི་གེའི་རྣམ་གཞག་བཤད་པ།
དང་པོ་ལ་གཉིས། བོད་ཡིག་གི་དབྱངས་གསལ་ངོས་བཟུང་བ་དང༌། ཁྱད་པར་གྱི་དབྱེ་བ་བསྟནཔའོ། །དང་པོ་ལ་གཉིས། རྩ་བ་དང༌། འགྲེལ་པའོ། །)
དང་པོ་ནི། 	(Gཡི་གེ་ཨཱ་ལི་ཀཱ་ལི་གཉིས། །
ཨཱ་ལི་གསལ་བྱེད་ཨི་སོགས་བཞི། །
ཀཱ་ལི་སུམ་ཅུ་ཐམ་པའོ། །)
ཞེས་པ་སྟེ། (Dསྤྱིར་ཡི་གེ་)ལ་(Eཨཱ་ལི་སྟེ་དབྱངས་ཡིག་དང༌། ཀཱ་ལི་སྟེ་གསལ་བྱེད་ཀྱི་ཡི་གེ་གཉིས་)ཡོད། (Dབྱེ་བྲག་ཏུ་བོད་ཡིག་)ལ་ནི། (Eལེགས་སྦྱར་གྱི་ཨཱ་ལིའི་བྱ་བ་གསལ་བར་མཚོན་པར་བྱེད་པའི་ཡི་གེ་ཨི་སོགས་བཞི་དང༌། ཀཱ་ལི་མཚོན་པར་བྱེད་པ་ཀ་ཁ་སོགས་སུམ་ཅུ་ཐམ་པ་ཡོད་དོ། །)ཞེས་པའོ། །
གཉིས་པ་ནི། (Gདབྱངས་ཀྱི་བྱ་བ་གསལ་པོ་རུ། །བྱེད་པ་ཨི་ཨུ་ཨེ་ཨོ་བཞི། །གསལ་བྱེད་ཀ་སོགས་སུམ་ཅུ་ཡིན།  །)
ཞེས་པ་སྟེ། (Bམིང་ཚིག་རྩོམ་པའི་གཞིར་གྱུར་པའི་སྐད་ཀྱི་གདངས་སུ་དམིགས་པ།) (ADཡི་གེ)འི་མཚན་ཉིད། དེ་ལ་དབྱེ་ན། (Eདབྱངས་དང་གསལ་བྱེད་)ཀྱི་དེ་གཉིས་ཡོད། (Rལེགས་སྦྱར་གྱི་ཨཱ་ལིའི་དབྱངས་ཀྱི་བྱ་བ་གསལ་པོ་རུ་མཚོན་པར་བྱེད་པའི་ཡི་གེ་)(R*ཨི་ཨུ་ཨེ་ཨོ་བཞི་)དང༌། (Rཀཱ་ལི་མཚོན་པར་བྱེད་པའི་གསལ་བྱེད་ཀྱི་ཡི་གེ་)ནི། (R*ཀ་ཁ་ག་ང་ལ་སོགས་སུམ་ཅུ་པོ་དེ་རྣམས་ཡིན་)ནོ། །དེ་ཡང་ཨི་གི་གུ་དང༌། ཨུ་ཞབས་ཀྱུ་དང༌། ཨེ་འགྲེང་བུ་དང༌། ཨོ་རྣ་རུར་བྱས་ནས། ཀ་ཁ་ལ་སོགས་པར་སྦྱར་བས་ཀི་ཀུ་ཀེ་ཀོ། ཁི་ཁུ་སོགས་གྲུབ་པ་ཡིན་ནོ། །
	(Qགཉིས་པ་ཁྱད་པར་གྱི་དབྱེ་བ་བསྟན་པ་ལ་གཉིས།  མདོར་བསྟན་པ་དང༌། རྒྱས་པར་བཤད་པའོ། །)
དང་པོ་ནི། 	(Gདེ་ལ་རྗེས་འཇུག་བཅུ་ཡིན་ཏེ། །
དེ་ལས་ལྔ་ནི་སྔོན་དུའང་འཇུག །
མི་འཇུག་པ་ནི་ཉི་ཤུའོ། །)
ཞེས་པ་སྟེ། (Dགསལ་བྱེད་ཀྱི་ཡི་གེ་དེ་ལ་དབྱེ་ན།) (Eརྗེས་སུ་འཇུག་པ་བཅུ་དང༌། རྗེས་འཇུག་དེ་ཉིད་ལས་ལྔ་ནི་སྔོན་དུའང་འཇུག་པ་ཡིན་པས་སྔོན་འཇུག་ལྔ་དང༌། སྔོན་རྗེས་གཉིས་ཀར་མི་འཇུག་པའི་ཡི་གེ་ཉི་ཤུ་སྟེ་ཚན་པ་གསུམ་དུ་དབྱེའོ། །)ཞེས་པའོ། །
(Qགཉིས་པ་ལ་གཉིས། དབྱེ་སྒོ་སྤྱིར་བསྟན་པ་དང༌། བྱེ་བྲག་སོ་སོར་བཤད་པའོ། །)
དང་པོ་ནི། 	(Gཀཱ་ལི་ཕྱེད་དང་བརྒྱད་སྡེ་ནི། །
བཞི་བཞི་དག་ཏུ་ཕྱེ་བ་ལས། །)
ཞེས་པ་སྟེ། (Rཀཱ་ལི་སུམ་ཅུ་པོ་དེ་རྣམས་)(R*ཀ་སྡེ་དང༌། ཅ་སྡེ་དང༌། ཏ་སྡེ་དང༌། པ་སྡེ་དང༌། ཙ་སྡེ་དང༌། ཞ་སྡེ་དང༌། ར་སྡེ་སྟེ་སྡེ་པ་རངས་པོ་བདུན་དང༌། ཧ་སྡེ་ཕྱེད་དུ་བྱས་ནས་ཕྱེད་དང་བརྒྱད་ཀྱི་སྡེ་ཚན་དུ་བགོས་པ་)ནི། སྡེ་པ་རེ་རེ་ལ་ཡི་གེ་བཞི་བཞི་རུ་ཕྱེ་བ་ཡིན་ཅིང༌། (R*ལས་)ནི་(Rའབྱུང་ཁུངས་ཀྱི་སྒྲའོ། །)
	(Qགཉིས་པ་ལ་བཞི། རྗེས་འཇུག་བཤད་པ། ཡང་འཇུག་བཤད་པ། སྔོན་འཇུག་བཤད་པ། མི་འཇུག་པ་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །)
དང་པོ་ནི། 	(Gདང་པོ་གསུམ་པ་བཞི་པ་ལས། །
མས་གཉིས་དྲུག་པའི་གསུམ་པ་དང༌། །
བདུན་པ་ལས་ནི་ཤ་མ་གཏོགས།  །
རྗེས་འཇུག་ཡི་གེ་བཅུ་རུ་འདོད། །)
ཅེས་པ་སྟེ། (Rགོང་དུ་རྗེས་འཇུག་བཅུ་ཞེས་བཤད་པ་དེ་གང་ཞེ་ན།) (R*སྡེ་པ་དང་པོ་དང༌། གསུམ་པ་དང༌། བཞི་པ་རྣམས་ཀྱི་ཡི་གེ་མས་གཉིས་གཉིས་ཏེ། ག་ང༌། ད་ན། བ་མ་རྣམས་དང༌། སྡེ་པ་དྲུག་པའི་གསུམ་པ་འ་དང༌། བདུན་པའི་ཤ་མ་གཏོགས་ལྷག་མ་ར་ལ་ས་གསུམ་སྟེ་རྗེས་འཇུག་གི་ཡི་གེ་བཅུ་རུ་འདོད་དོ། །)ཞེས་པའོ། 
(Rགཉིས་པ་འགྲེལ་པ་)ནི། (R*ག་ང་ད་ན་བ་མ་འ།།ར་ལ་ས་རྣམས་རྗེས་འཇུག་བཅུ།།)
ཞེས་པ་སྟེ། (N*དེ་ཡང་མིང་གཞིའི་ཡི་གེ་ཐམས་ཅད་ཀྱི་རྗེས་སུ་ག་ང་ད་ན་བ་མ་འ་ར་ལ་ས་བཅས་འདི་རྣམས་ཕལ་ཆེར་འཇུག་པའི་ཕྱིར་)(Nདེ་ཀུན་ལ་རྗེས་འཇུག་བཅུ་ཞེས་བྱའོ།) དེ་རྣམས་ཀྱི་དཔེར་བརྗོད་གོ་སླ་བའི་ཆེད་དུ་ཚིག་གྲོགས་དང་བཅས་སྡེ་པ་རྣམས་དང་སྦྱར་བ་ལ། ཀ་སྡེ་ལ་ནི། (N**ཡི་གེ་ཀློག ཀང་ཀ། བཀོད་ལེགས། དཀོན་པ། ཀབ་ཀོབ། སྐམ་རློན། དཀའ་ཆེན། དཀར་ཡོལ། སྐལ་ལྡན། དཀྱུས་མ། ཁོག་པ། ཁང་ཆེན། གྲལ་འཁོད། མཁན་པོ། ཁབ་ཕྲ། ཁྲམ་ཤིང༌། མཁའ་ལྡིང༌། འཁར་རྔ། ངག་འཁྱལ། ཁྲུས་གྱིས། འགོག་བདེན། གང་བུ། གང་མོ། གན་རྒྱ། གབ་རྩེ། སྒམ་ཅོག དགའ་བོ། མགར་བ། འགལ་འབྲེལ། གོས་དར། ངག་དབང༌། ངང་པ། དྲི་ངད། ངན་འགྲོ། དབུགས་རྔུབ། ཆང་ངོམས། མངའ་བདག རོ་མངར། མངལ་སྒོ། དངོས་པོ། ལྟ་བུའོ། ཅ་སྡེ་ལ་ནི། ཁ་ཅིག ཅད་པོ། ཅོད་པན། བེ་ཅོན། ཅབ་ཅོབ། བཅོམ་ལྡན། དམ་བཅའ། སྤྱི་ཅེར། ཅལ་ཅོལ། གཅེས་སྤྲས། ཆོག་ཤེས། ཆང་ཉོས། ཆད་པ། ཆན་པ། ཆབ་སྲིད། ཆོམ་རྐུན། གནས་འཆའ། མཆེར་པ།  མཆིལ་མ། ཚུལ་འཆོས། འཇིག་རྟེན། ཡུལ་ལྗོངས། གཟི་བརྗིད། ལྗོན་པ། ཁྲག་འཇིབ། འཇམ་འབུལ། འཇའ་ཚོན། འཇོར་བུ། མཆོད་མཇལ། རྗེས་འཇུག སྙུག་གུ སྙིང་པོ། རྙེད་པ། ཉན་ཐོས། རྙོབས་པ། འདྲ་མཉམ། གཉའ་ཤིང༌། གཉེར་པ། ཉལ་ས། མཆོག་བརྙེས། ལྟ་བུའོ། ཏ་སྡེ་ལ་ནི། ཏོག་རྩེ། ཏིང་ཤགས། ལྟད་མོ། གཏུན་ཤིང༌། རྒྱས་བཏབ། གཏུམ་མོ། གཏའ་མ། གཏོར་ཆས། རྟུལ་ཞུགས། ལྟས་ངན། ཐག་པ། ཐང་ཆུ། ཐུད་གདར། ཐན་པ། ཐབ་ཚང༌། ཐམ་ག མཐའ་འཁོབ། མཐར་ཐུག ཐལ་མོ། སྲ་འཐས། དྲག་ཤུལ། དྲང་སྲོང༌། དྲེད་པོ། དོན་གྲུབ། འདབ་ཆགས། དམ་ཆོས། མདའ་གཞུ། ལུས་འདར། དྲིལ་བུ། མདོས་ཟོར། ནག་པོ། ནང་པ། ནད་པ། ནན་ཏན། བརྣབ་སེམས། སྣམ་བུ། མནའ་བསྐྱལ། ནོར་བྱུང༌། སྣལ་མ། གནས་ལུགས། ལྟ་བུའོ། པ་སྡེ་ལ་ནི། དཔག་ཚད། པང་ལེབ། དཔྱིད་དུས། རྗེ་དཔོན། སྤོབས་པ། རྐོམ་པ། དཔའ་བོ། དཔེར་བརྗོད། དཔལ་ཁང༌། བདུག་སྤོས། ཕྱག་དར། ཕུང་པོ། ཕྱེད་ཀ ཕུན་ཚོགས། ཕབ་རྒྱུན། ཕྱམ་ཙེ། གོ་འཕེར། བློ་འཕེལ། ཕས་རྒོལ། བག་ཡོད། བྱང་ཆུབ། བྱད་ཁ། བྲན་གཡོག བྱབས་བཀྲུས། བུམ་པ། དབའ་རླབས། འབྱོར་པ། བལ་རློན། འབྲས་བུ། མག་པ། མིང་སྲིང༌། སྨད་པ། མུན་པ། ལམ་མམ། དམའ་བ། དམར་ཁྲིད། འཛུམ་དམུལ། མོས་སྤྱོད། ལྟ་བུའོ། ཙ་སྡེ་ལ་ནི། གཙག་བུ། གཙང་པོ། རྩོད་པ། ཙན་དན། ཙབ་ཧྲལ། ཙམ་པ་ཀ བཙའ་ཐན། རྩེར་སོན། ལུས་རྩལ། རྩིས་པ། ཚག་པ། ཚངས་སྐུད། ཚད་དུས། མཚན་ཉིད། སྐུ་ཚབ། ཐེ་ཚོམ། མཚའ་མ། ཚར་གཅོད། ཚལ་བུ། ཚེས་ཞག འཛག་སྣོད། མཛངས་བླུན། མཛོད་པ། འཛིན་དཀའ། མཛུབ་མོ། འཛེམ་པ། མཛའ་བ། འཛེར་པ། འཛུལ་བ། བརྫུས་མ། ཕ་ཝང༌། ཝེར་མ། ཝལ་ལེ། ལྟ་བུའོ། ཞ་སྡེ་ལ་ནི། ཞག་ས། ཞང་པོ། ཞད་པ། གཞན་དག ཞབས་བརྟན། ཞམ་འབྲིང༌། བཞའ་ཚན། ཞར་བྱུང༌། ཞལ་འདོན། ཞུས་དག ཟག་མེད། བཟང་པོ། བཟོད་པ། ཟན་དྲོན། ཟབ་མོ། ཟམ་པ། གཟའ་སྐྲ། ཟར་བུ། ཟལ་པོ། ཟས་མཆོག འུག་པ། ཡིད་འོང༌། འོད་ཟེར། འོན་པ། འབ་འུབ། འོམ་བུ། འོར་གཅིག འོལ་པ། འོས་པ། གཡག་འབྲི། གཡང་རྟེན། ཡོད་པ། ཡན་ལག ཡབ་ཡུམ། ཡམ་ཤིང༌། གཡའ་ཆུ། ཡར་རྒྱས། ཡལ་ག གཡོས་ཁང༌། ལྟ་བུའོ། ར་སྡེ་ལ་ནི། རག་དུང༌། རང་སྐལ། རིད་པ། རིན་ཆེན། རབ་མཛེས། རམ་པ། རེ་རེར། རལ་གྲི། རས་ཡུག ལག་འགྲོ། ལང་ཀ ལད་མོ། ཡིག་ལན། ལབ་གཞི། ལམ་ཆེན། ལར་རྒྱ། ལས་དབང༌། ཤག་ཚང༌། ཤངས་སྣ། བཤད་སྦྱངས། ཤན་སྟོབས། ཤབ་ཆུ། ཤམ་ཐབས། གཤའ་མ། ཤར་ཕྱོགས། ཤལ་མ། ཤེས་པ། སག་བརྡར། སང་ཉིན། སད་སེར། སྲིན་པོ། སྲབ་མོ། སུམ་མདོ། གཅན་གཟན་གསའ། སེར་སྐྱ། སེལ་བ། སོས་ཀ། ལྟ་བུའོ། ཧ་སྡེ་ལ་ནི། ཧྲག་ཧྲག ཧད་ནེ། ཧང་སང༌། ཧོན་འཐོར། ཧབ་ཐོབ། ཧམ་པ། ཧོར་ཟླ། ཧོལ་སྤྱོད། ཨོག་མ། ཨང་གྲངས། ཨེན་ཙམ། ཨིམ་ཆི། ཨར་ག)  ལྟ་བུའོ། །
(Nགཉིས་པ་ཡང་འཇུག་བཤད་པ་)ནི། (Gད་དང་ས་གཉིས་ཡང་འཇུག་སྟེ། ད་ནི་ན་ར་ལ་གསུམ་དང༌། །ས་ནི་ག་ང་བ་མར་འཐོབ། །)
ཅེས་པ་སྟེ། རྩ་བར་ཡང་འཇུག་གཉིས་དངོས་སུ་མ་བསྟན་ཀྱང་རྗེས་འཇུག་བཅུ་དངོས་སུ་བཤད་པས་ཤུགས་ཀྱིས་ད་དང་ས་གཉིས་རྗེས་འཇུག་ཙམ་དུ་མ་ཟད་རྗེས་འཇུག་གི་ཡང་རྗེས་སུ་འཇུག་པའི་ཕྱིར་ཡང་འཇུག་ཡིན་པར་གོ་སྟེ། དེ་ལྟར་ཤུགས་ལ་བསྟན་པས་སོ། །དེ་གཉིས་ཇི་ལྟར་འཇུག་པའི་ཚུལ་ཡང༌། (Pཡང་འཇུག་ད་)ནི་(P*རྗེས་འཇུག་ན་ར་ལ་གསུམ་གྱི་རྗེས་སུ་འཇུག་པ་)དང༌། (P*ཡང་འཇུག་ས་)ནི་(P*རྗེས་འཇུག་ག་ང་བ་མ་བཞིའི་མཐར་འཐོབ་ཅིང་འཇུག་པ་)ཡིན་ནོ། །(Nད་འཇུག་ཚུལ་)ནི། དཔེར་ན། (N**ཏིང་འཛིནད། དབང་བསྐུརད། བཀའ་སྩལད།) ལྟ་བུའོ། །སྤྱིར་ཡང་འཇུག་དེ་དག་འདས་པ་སྟོན་བྱེད་དུ་འཇུག་པ་མང་ཞིང༌། ཡང་སྒོས་ད་དྲག་ནི་བོད་སྐད་ཀྱི་གདངས་ལས་ཀྱང་ཡིན་ཏེ། (N**ཕྱིནད། འཛིནད། ཐརད། འབྱོརད། འཕྲུལད། རོལད་)རྣམས་སྒྲ་དག་པར་ཀློག་ན་སྒྲའི་ཟུར་ལ་ཕཊ་ཟེར་བ་ལྟ་བུ་ད་ཡིག་གི་གདངས་ངེས་པར་ཐོན་པས། དེ་ཤེས་པའི་ཆེད་དུ་སྒྲ་སྒྱུར་སྨྲ་བ་རྣམས་ཀྱིས་ད་དྲག་གི་སྲོལ་མཛད་ལ། དེ་ཤེས་པ་གལ་ཆེ་བས་དཔེར་བརྗོད་ཅུང་ཟད་འགོད་ན། (N**ཀུན་ཏུ། བསྟན་ཅེས། སྟོན་ཅིག རྐྱེན་ཀྱི། འཛིན་ཀྱང༌། ལྷན་ཅིག བརྒྱན་ཀྱང༌། ལན་ཅིག རྟེན་ཅིང༌། ཤིན་ཏུ། གསོན་ཅིག སྨིན་ཅེ་ན། ཞེན་ཅིང༌། མནན་ཏོ། བརྟན་ཅིང༌། བསྒྱུར་ཅེའོ། །ཟེར་ཅིང༌། འཛེར་ཏོ། །རོལ་ཅིག མཚར་ཏུ། སྤྲུལ་ཏོ། །སོལ་ཅིག བསྩལ་ཏོ། །འཚལ་ཏོ། གསལ་ཅེའོ་ལ་སོགས་པ་)ལྟ་བུའོ། །(Nཡང་འཇུག་ས་འཐོབ་ཚུལ་)ནི། དཔེར་ན་(N**གཟུགས། སྔོ་བསངས།  སྐྱེ་རབས། བྱམས་པ།) ལྟ་བུའོ། །ཚིགས་སུ་བཅད་ན། འཕགས་པའི་ཚོགས་སུ་གཏོགས་པ་ཡི། །སངས་རྒྱས་ཚངས་དབྱངས་གསུངས་པ་ལ། །སྟོབས་སོགས་སྐྱབས་ཀྱི་ཐབས་ལ་བསྟེན། །འགྲོ་རྣམས་གདམས་ངག་ཉམས་ལེན་མཛོད། །ལྟ་བུའོ། །
	(Qགསུམ་པ་སྔོན་འཇུག་བཤད་པ་ལ་གཉིས། རྩ་བ་དང༌། འགྲེལ་པའོ། །)
དང་པོ་ནི། 	(Gརྗེས་འཇུག་ཡི་གེ་བཅུ་ཉིད་ལས། །
དང་པོ་གསུམ་པ་ལྔ་པ་དྲུག །
བདུན་པ་རྣམས་ནི་སྔོན་དུའང་འཇུག །)
ཅེས་པ་སྟེ། (Rགོང་དུ་སྔོན་འཇུག་ལྔ་ཞེས་བཤད་པ་དེ་གང་ཞེ་ན།) (R*རྗེས་འཇུག་གི་ཡི་གེ་བཅུ་པོ་དེ་དག་ཉིད་ལས་དང་པོ་ག གསུམ་པ་ད། ལྔ་པ་བ། དྲུག་པ་མ། བདུན་པ་འ་རྣམས་ཡིན་)ཅིང༌།  (N*དེ་དག་རྗེས་སུ་འཇུག་པར་མ་ཟད་སྔོན་དུའང་འཇུག་པས་)(Nསྔོན་འཇུག་)ཅེས་ཀྱང་བྱའོ། །ཞེས་པའོ། །(Nགཉིས་པ་འགྲེལ་པ་)ནི། (Gག་ད་བ་མ་འ་སྔོན་འཇུག །)ཅེས་པ་སྟེ། (N*ག་ད་བ་མ་འ་ལྔ་ནི་རྗེས་འཇུག་ཏུ་མ་ཟད་མིང་གཞི་ཡི་གེའི་སྔོན་དུའང་འཇུག་པས་)(Nསྔོན་འཇུག་ཅེས་བྱའོ། །) (Nསྔོན་འཇུག་ལྔ་པོ་)ནི། དཔེར་ན། (N**ཀུན་གཟིགས། དབང་ཕྱུག བདག་པོ། མགོན་སྐྱབས། འཕགས་པ།) ལྟ་བུའོ། །ཚིགས་སུ་བཅད་ན། བདེ་གཤེགས་ཀུན་གསལ་ཆོས་དབྱིངས་སུ། །དཀའ་གནད་བསྒྲུབ་བྱ་བདེ་བར་མཆིས།།མཁས་པར་འདོད་རྣམས་དེ་ལ་རྩོན། །འཁོར་བར་སྙིང་པོ་གཏན་མ་མཆིས། ལྟ་བུའོ། །དེ་རྣམས་གང་ལ་གང་འཇུག་ཚུལ་རྒྱས་པ་དཀའ་གསལ་མེ་ལོང་གི །(Gཕོ་ཡིག་བ་ནི་ཀ་ཅ་ཏ། །)ཞེས་སོགས་ལས་ཤེས་པར་བྱའོ།  །དེ་ལྟར་རྗེས་འཇུག་བཅུའི་ནང་ནས་ཡི་གེ་ལྔ་ནི་སྔོན་རྗེས་མིང་གསུམ་ག་དང༌། དེའི་འཕྲོས་ལྔ་ནི་རྗེས་མིང་གཉིས་ཀ་དང༌། (R*ལྷག་མ་ཉི་ཤུ་པོ་)(Rམིང་གཞི་ཁོ་ནར་ངོས་བཟུང་ངོ༌། །)
	(Nབཞི་པ་མི་འཇུག་པ་བཤད་པ་)ནི། 
(Hརྩ་བ)ར། 		(Gམིང་གཞི་གཉིས་སམ་སུམ་སྦྲེལ་ལམ། །
དེ་ལ་དབྱངས་ཀྱི་བཞི་ལྡན་ཡང༌། །
གང་དུའང་འཇུག་མིན་སྦྱར་བའང་མིན། །)
ཞེས་པ་སྟེ། སྔོན་འཇུག་དང་རྗེས་འཇུག་བསལ་བའི་ལྷག་མ་མིང་གཞི་ཁོ་ན་ཡིན་པ། ཀ་ཁ། ཅ་ཆ་ཇ་ཉ། ཏ་ཐ། པ་ཕ། ཙ་ཚ་ཛ་ཝ། ཞ་ཟ་ཡ། ཤ། ཧ་ཨ་སྟེ་ཉི་ཤུ་ནི། ཚེག་བར་གཅིག་ཏུ་གཉིས་སམ། གསུམ་སྦྲེལ་བའམ། དེ་ལ་དབྱངས་ཨི་སོགས་གང་རུང་རེ་སྦྱར་བའི་བཞི་ལྡན་དུ་བྱས་པ། ཙཀ། ཚཕཁ། ཝཟིཡ་ལྟ་བུ་བོད་དུ་གྲགས་པའི་ཐ་སྙད་གང་ལའང་འཇུག་པ་མིན་པས་འདི་བཞིན་སྦྱར་བ་རིགས་པའང་མ་ཡིན་ནོ། །སྐབས་འདིའི་མིང་གཞི་ནི་སྔོན་རྗེས་གཉིས་ཀྱི་འཇུག་ཡུལ་དུ་གྱུར་པའི་གསལ་བྱེད་ཀྱི་ཡི་གེ་ཡིན་ནོ། །ཞེས་པའོ། །
(2) སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ།
	(Qགཉིས་པ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ་ལ་གཉིས། རྗེས་འཇུག་ལ་ལྟོས་པའི་ཕྲད་རྣམ་དབྱེ་དང་བཅས་པ་བཤད་པ་དང༌། རྗེ་འཇུག་ལ་མ་ལྟོས་པའི་ཕྲད་རང་དབང་ཅན་བཤད་པའོ། །)

༡ (Qརྗེས་འཇུག་ལ་ལྟོས་པའི་ཕྲད་རྣམ་དབྱེ་དང་བཅས་པ་བཤད་པ།

དང་པོ་ལ་བརྒྱད། སླར་བསྡུ་བཤད་པ། ལ་དོན་བཤད་པ། ཨི་ལྡན་གྱི་རྣམ་དབྱེ་བཤད་པ། རྒྱན་སྡུད་བཤད་པ།  ལྷག་བཅས་བཤད་པ། འབྱེད་སྡུད་བཤད་པ། འབྱུང་ཁུངས་བཤད་པ། འབོད་པའི་སྒྲ་བཤད་པའོ། །
	དང་པོ་ལ་གཉིས། རྩ་བ་དང༌། འགྲེལ་པའོ། །)
དང་པོ་ནི། 	(Gརྗེས་འཇུག་ཡི་གེ་བཅུ་པོ་ནི། །
མིང་གང་གི་ནི་མཐར་སྦྱར་བ། །
དེ་ལ་ཨཱ་ལི་བཞི་པ་སྦྱར། །
སླར་བསྡུ་བར་ནི་ཤེས་པར་བྱ། །)
ཞེས་པ་སྟེ། སྔར་བཤད་པའི་རྗེས་འཇུག་གི་ཡི་གེ་བཅུ་པོ་དེ་རྣམས་མིང་ཚིག་གང་གི་མཐར་སྦྱར་བ་ཡོད་ཀྱང་རུང༌། དེ་དག་ལ་ཨཱ་ལི་བཞི་པ་ཨོ་ཡིག་སྟེ་རྣ་རུ་སྦྱར་བ་ནི། སྐབས་བབ་ཀྱི་བརྗོད་བྱའི་དོན་དེ་ཉིད་དེ་ཙམ་གྱིས་བསྡུ་བར་སོང་བས་སླར་བསྡུ་ཡིན་པར་ཤེས་པར་བྱའོ། ། (Bབདག་གཞན་རྣམ་དབྱེ་བརྒྱད་པོ་གང་རུང་གི་གནས་སྟོན་བྱེད་དུ་རྣམ་པར་འབྱེད་པར་བྱ་བའི་སྒྲ་དེ།) (DAརྣམ་དབྱེ)འི་མཚན་ཉིད། དེ་ལ་དབྱེ་ན། (Eདང་པོ་དོན་སྟོན་པ། གཉིས་པ་ལས་སུ་བྱ་བ། གསུམ་པ་བྱེད་པ། བཞི་པ་དགོས་ཆེད། ལྔ་པ་འབྱུང་ཁུངས། དྲུག་པ་འབྲེལ་བ། བདུན་པ་གནས་གཞི། བརྒྱད་པ་འབོད་པ་དང་བརྒྱད་)དོ། །དེ་རྣམས་ཀྱི་མཚན་གཞི་གང་ཞེ་ན། གཞི་གཅིག་ལ་མཚོན་ན། (N*ལྷུང་བཟེད་ཉིད། ལྷུང་བཟེད་དེ་དག ལྷུང་བཟེད་དེ་རྣམས་ཞེས་པའི་ངག་ནི། གང་དུ་ཕྱེ་བའི་རྣམ་དབྱེ་དང་པོའི་གནས་སྟོན་པའི་སྒྲ་ཡིན།) གང་འབྱེད་བྱེད་ཀྱི་རྣམ་དབྱེ་དང་པོ་དངོས་ནི། ཉིད་སྒྲ་དང་དག་སྒྲ་དང་རྣམས་སྒྲ་རྣམས་ཡིན་ནོ། །ལྷུང་བཟེད་དུ་ཆུ་བླུགས་ཞེས་པའི་ངག་ནི། གང་ཕྱེ་བའི་རྣམ་དབྱེ་གཉིས་པ་ལས་སུ་བྱ་བའི་གནས་སྟོན་པའི་སྒྲ་ཡིན། གང་གི་འབྱེད་པའི་རྣམ་དབྱེ་གཉིས་པ་དངོས་ནི། དུ་ཞེས་པ་དེ་ཡིན་ནོ། །ལྷུང་བཟེད་ཀྱིས་ཆུ་སྐྱོར་ཞེས་པ། གང་ཕྱེ་བའི་རྣམ་དབྱེ་གསུམ་པ་བྱེད་པའི་གནས་སྟོན་པའི་སྒྲ་ཡིན། གང་གིས་འབྱེད་པའི་རྣམ་དབྱེ་གསུམ་པ་དངོས་ནི། ཀྱིས་ཞེས་པའི་རྗེས་འཇུག་གི་ས་ཡིག་དེ་ཡིན་ནོ། །ལྷུང་བཟེད་དུ་སྟན་བྱ་ཞེས་པ། བཞི་པ་དགོས་ཆེད་སྟོན་བྱེད་དུ་ཕྱེ་བའི་ངག་ཡིན། དེ་འབྱེད་བྱེད་ཀྱི་རྣམ་དབྱེ་བཞི་པ་ནི། དུ་ཞེས་པ་དེ་ཡིན་ནོ། །ལྷུང་བཟེད་ལས་ཟས་བྱུང་ཞེས་པ། ལྔ་པ་འབྱུང་ཁུངས་སྟོན་བྱེད་དུ་ཕྱེ་བའི་སྒྲ་ཡིན། དེ་འབྱེད་བྱེད་ཀྱི་རྣམ་དབྱེ་ལྔ་པ་ནི། ལས་ཞེས་པ་དེ་ཡིན་ནོ། །ལྷུང་བཟེད་ཀྱི་ཁ་དོག་ཅེས་པ་དྲུག་པ་འབྲེལ་བ་སྟོན་བྱེད་དུ་ཕྱེ་བའི་སྒྲ་ཡིན། དེ་འབྱེད་བྱེད་ཀྱི་རྣམ་དབྱེ་དྲུག་པ་ནི། ཀྱི་སྒྲ་དེ་ཡིན་ནོ། །ལྷུང་བཟེད་ལ་བྱིན་རླབས་ཡོད་ཅེས་པ།  བདུན་པ་གནས་གཞི་སྟོན་བྱེད་དུ་ཕྱེ་བའི་སྒྲ་ཡིན། དེ་འབྱེད་བྱེད་ཀྱི་རྣམ་དབྱེ་བདུན་པ་ནི། ལ་སྒྲ་དེ་ཡིན་ནོ། །(R*ཀྱེ་ལྷུང་བཟེད་སྲོངས་ཞེས་པ་རྣམ་དབྱེ་བརྒྱད་པ་འབོད་སྒྲ་སྟེ།) (Rཀྱེ་ཞེས་པ་ཕྱེ་བྱེད་ཀྱི་འབོད་སྒྲ་ཡིན་ནོ། །)
(Rགཉིས་པ་འགྲེལ་པ་)ནི། (Rགོ་ངོ་དོ་ནོ་བོ་མོ་འོ། །རོ་ལོ་སོ་ཏོ་སླར་བསྡུ་སྟེ། །རྫོགས་ཚིག་ཟླ་སྡུད་ཅེས་ཀྱང་བྱ། །དྲག་ཡོད་ཏོ་དང་མཐའ་མེད་འོ།  །གཞན་རྣམས་མིང་མཐའི་རྗེས་མཐུན་སྦྱར། །)
ཞེས་པ་སྟེ། (N*གོང་གི་རྗེས་འཇུག་བཅུ་པོ་དེ་ལ་རྣ་རུ་སྦྱར་བའི་གོ་ངོ་དོ་ནོ་བོ་མོ་འོ་རོ་ལོ་སོ་བཅུ་དང༌། རྩ་བའི་ཤུགས་བསྟན་ཏོ་བཅས་བཅུ་གཅིག་པོ་འདི་རྣམས་ནི། སྐབས་བབ་ཀྱི་བརྗོད་བྱའི་དོན་དེ་ཉིད་དེ་ཙམ་གྱིས་སླར་འཆད་རྒྱུ་བསྡུ་བར་སོང་བས་)(Nསླར་བསྡུ་)སྟེ། (N*བརྗོད་བྱའི་དོན་རེ་ཞིག་དེ་ཙམ་གྱིས་རྫོགས་པར་སོང་བས་)(Nརྫོགས་ཚིག་)དང༌། (Hསྨྲ་སྒོ)ར་(Gརང་གི་ཚིག་གི་ཟླ་གྲོགས་གཞན་དེ་ཙམ་གྱིས་བསྡུ་བར་གྱུར་པས་ཟླ་སྡུད་ཅེས་ཀྱང་བྱ་སྟེ། དེ་གསུམ་དོན་གཅིག་ཅིང་དེ་དག་ལ་མིང་དོན་སྦྱོར་ཚུལ་)ཞེས་བྱའོ། །ཡང་འཇུག་ད་དྲག་ཡོད་པའི་མཐར་ཏོ་དང༌། རྗེས་འཇུག་མཐའ་རུ་མེད་པའི་མཐར་འོ་དང༌། གོ་ངོ་ལ་སོགས་པ་གཞན་རྣམས་རང་རང་གི་མིང་མཐའི་རྗེས་འཇུག་དང་མཐུན་པར་གའི་རྗེས་སུ་གོ་སྦྱར་བ་སོགས་དཔེར་བརྗོད་ཀྱིས་གསལ་བར་བསྟན་ཅིང༌། དེ་རྣམས་ལ་སྒྲ་སྦྱོར་ཚུལ་ཞེས་བྱའོ། །དཔེར་ན། (N**ཆོས་འཛིནད་ཏོ། །དོན་གྱུརད་ཏོ། །བཀའ་སྩལད་ཏོ། །ཞེས་བྱའོ། །ནོར་ལྷག་གོ །སེམས་བཟང་ངོ༌། དོན་ཡོད་དོ། །ལམ་ཡིན་ནོ། །རིན་ཐོབ་བོ། །ཆོས་བསམ་མོ། །ལས་དཀའ་འོ། །མིང་འགྱུར་རོ།  །
ལྷ་གསོལ་ལོ། །གོས་བྱས་སོ། །)ལྟ་བུའོ། །
	(Qགཉིས་པ་ལ་དོན་བཤད་པ་ལ་གཉིས། རྩ་བ་དང༌། འགྲེལ་པའོ། །)
དང་པོ་ནི།  	(Gརྗེས་འཇུག་ཡི་གེ་བཅུ་རྣམས་ལས། །
གང་མིང་མཐའ་ན་བཅུ་པ་གནས། །
དེ་ལ་ཨཱ་ལི་གཉིས་པ་སྦྱར། །
གང་མིང་མཐའ་ན་བརྒྱད་པ་གནས། །
དེ་ལ་གཉིས་པ་ཨུ་ཡང་སྦྱར། །
གང་མིང་མཐའ་ན་གསུམ་པ་གནས། །
དེ་ལ་ཨཱ་ལི་གཉིས་པ་སྦྱར། །
བཞི་པ་དགུ་པ་དངོས་ཀྱང་སྟེ། །
ལས་དང་ཆེད་དང་རྟེན་གནས་དང༌། །
དེ་ཉིད་ཚེ་སྐབས་ལ་སྒྲ་ཡིན། །)
ཞེས་པ་སྟེ། རྗེས་འཇུག་ཡི་གེ་བཅུ་པོ་དེ་རྣམས་ཉིད་ལས། གང་ཡང་རུང་བའི་མིང་གི་མཐའ་ན་ལ་དོན་གྱི་རྣམ་དབྱེ་སྦྱར་བའི་ཆེད་དུ་བཅུ་པ་ས་ཡིག་གནས་པ་དེ་ལ་ཨཱ་ལི་གཉིས་པ་ཨུ་ཡིག་སྦྱར་བས། སུ། ཞེས་གྲུབ་པ་དང༌། དེ་བཞིན་དུ་ཚེག་བར་གཅིག་ཉིད་དུ་མིང་མཐར་བརྒྱད་པ་ར་ཡིག་སྦྱར་ཏེ་གནས་པ་ལྷག་པར་ལྟ་བུའི་ར་དང༌།  ཡང་ར་ཡིག་དེ་ཉིད་ཚེག་བར་ཕྱེས་པ་ལ་ཨུ་ཡིག་ཀྱང་སྦྱར་བའི་རུ་ཞེས་པ་དང༌། གང་ཡང་རུང་བའི་མིང་གི་མཐའ་ན་རྗེས་འཇུག་གསུམ་པ་ད་ཡིག་གནས་པ་དེ་ལ་ཨཱ་ལི་གཉིས་པ་ཨུ་ཡིག་སྦྱར་བའི་དུ་དང༌། རྗེས་འཇུག་བཞི་པ་ན་དང༌། དགུ་པ་ལ་གཉིས་ནི་དབྱངས་ཀྱིས་མ་བརྒྱན་པའི་དངོས་པོ་ཉིད་དུ་གནས་པའང་སྟེ། དངོས་བསྟན་དྲུག་དང༌། ཤུགས་བསྟན་ཏ་ཡིག་ཨུ་ཞུགས་ཀྱི་ཏུ་བཅས་བདུན་པོ་འདི་རྣམས་ནི། (N*ཤར་ཕྱོགས་སུ་འགྲོ་ལྟ་བུ་བྱེད་པ་པོས་བྱ་བ་གང་བྱེད་པའི་དོན་ཅན་དུ་སྦྱར་ན་)(Nརྣམ་དབྱེ་གཉིས་པ་ལས་སུ་བྱ་བའི་སྒྲ་)དང༌། (N*རྟར་རྩྭ་བྱིན་ལྟ་བུ་བྱ་བ་གང་ཞིག་གིས་བྱ་བའི་ཡུལ་དེ་ལ་ཕན་ཐོགས་པའི་རིགས་སུ་གནས་པའི་དོན་ཅན་དུ་སྦྱར་ན་)(Nརྣམ་དབྱེ་བཞི་པ་དགོས་ཆེད་ཀྱི་སྒྲ་)དང༌། (དཔྲལ་བ་རུ་སྨེ་བ་ཡོད་ལྟ་བུ་གང་ཞིག་གང་ལ་བརྟེན་པའི་དོན་ཅན་དུ་སྦྱར་ན་)(Nརྣམ་དབྱེ་བདུན་པ་རྟེན་གནས་ཀྱི་སྒྲ་)དང༌། (N*འོད་དུ་འཚེར་ལྟ་བུ་ཡུལ་གང་ཞིག་ལ་བྱ་བ་གང་ཞིག་བྱེད་པའི་ཚེ་ལས་དང་བྱ་བ་ངོ་བོ་གཅིག་པའི་དོན་ཅན་དུ་སྦྱར་ན་)(Nརྣམ་དབྱེ་གཉིས་པའི་བྱེ་བྲག་དེ་ཉིད་ཀྱི་སྒྲ་)དང༌། (N*ཉི་མ་ཤར་བ་ན་ཆོས་སྟོན་ལྟ་བུ་དུས་བརྗོད་པའི་དོན་ཅན་དུ་སྦྱར་ན་)(Nརྣམ་དབྱེ་བདུན་པའི་བྱེ་བྲག་ཚེ་སྐབས་ཀྱི་སྒྲར་ཤེས་དགོས་)ཤིང༌། (N*དེ་དག་ཐམས་ཅད་རྣམ་དབྱེར་སྦྱོར་བ་ན་ལ་སྒྲའི་འཇུག་པ་དང་ཕལ་ཆེར་མཐུན་པ་དང་མཐའི་གསལ་བྱེད་ཡིན་པས་)(Nལ་སྒྲ་ཞེས་ཀྱང་བརྗོད་པར་བྱའོ། །)
(Nགཉིས་པ་འགྲེལ་པ་)ནི། (Hསུ་རུ་ར་དུ་ན་ལ་ཏུ། །ལ་དོན་རྣམ་པ་བདུན་ཡིན་ཏེ། །རྣམ་དབྱེ་གཉིས་བཞི་བདུན་པ་དང༌། །དེ་ཉིད་ཚེ་སྐབས་རྣམས་ལ་འཇུག །ས་སུ་ག་བ་དྲག་མཐར་ཏུ། །ང་ད་ན་མ་ར་ལ་དུ། །འ་དང་མཐའ་མེད་ར་དང་རུ། །)
ཞེས་པ་སྟེ། (R*སྔར་བཤད་པའི་སུ་རུ་ར་དུ་ན་ལ་ཏུ་བཅས་བདུན་པོ་འདི་རྣམས་)ནི། (Rལ་དོན་རྣམ་པ་བདུན་ཞེས་བྱ་བ་ཡིན་)ཏེ། (N*རྣམ་དབྱེ་སྦྱོར་བ་ན་ལ་སྒྲའི་འཇུག་པ་དང་ཕལ་ཆེར་མཐུན་པས་)(Nལ་དོན་)དང༌། (N*ཚིག་གྲོགས་ཀྱི་དབང་གི་རྣམ་དབྱེར་གྱུར་ཚེ་)(Nལ་དོན་གྱི་རྣམ་དབྱེ་ཞེས་བྱའོ། །)བདུན་པོ་དེ་རྣམས་ལ་སྒྲ་དང་མཐུན་ལུགས་ནི། ཤར་དུ་སོང༌། ཤར་ཕྱོགས་སུ་སོང༌། ལྟ་བུ་ལ་ཤར་ལ་སོང༌། ཤར་ཕྱོགས་ལ་སོང་ཞེས་དུ་དང་སུ་ལ་དང་རྣམ་པ་མཐུན་པ་ལྟར་ཡིན་ཏེ། (Hདཀའ་གསལ་མེ་ལོང་)ལས། (Gརྣམ་དབྱེ་གཉིས་བཞི་བདུན་པ་དང༌། །དེ་ཉིད་ཚེ་སྐབས་གསལ་བྱེད་སྒྲ། །སུ་རུ་ར་དུ་ན་ལ་ཏུ། །ཡིན་ཞིང་ཕལ་ཆེར་ལ་སྒྲ་དང༌། །མཐུན་པས་ལ་དོན་རྣམ་དབྱེའང་ཟེར།) ཞེས་གསུངས་སོ། །ཤར་དུ་སོང༌། ཞེས་པའི་ཚེ་སོང་བ་ནི་བྱ་བ། དུ་ནི་ལ་དོན། སོང་བ་པོ་ནི་ཤུགས་བསྟན། ཤར་ནི་བྱ་བའི་ཡུལ་དང་ལས་གཉིས་ཀ་ཡིན་ཏེ། དེ་གཉིས་དོན་གཅིག་ཡིན་པའི་ཕྱིར་ཏེ། (Hདཀའ་གསལ་མེ་ལོང་)ལས། (Gལས་དང་བྱ་ཡུལ་དོན་གཅིག་སྟེ། །)ཞེས་གསུངས་པའི་ཕྱིར། གང་དུ་བྱ་བ་ཞིག་ཡོད་ཕྱིན་ཆད་བྱེད་པོ་ཡོད་དགོས་པ་དང༌། ལས་ཡིན་ན་བྱེད་པ་པོས་བྱ་དགོས་པ་དང༌། བྱེད་པ་པོ་མེད་ན་བྱ་བ་དང་ལས་མི་སྲིད་པ་ནི། )Hརྩ་ཤེའི་ཊིཀ་ཆེན་རིགས་པའི་རྒྱ་མཚོ་)ལས། (Gབྱེད་པ་པོ་ནི་བྱ་བ་བྱེད་པའི་རྒྱུ་མཚན་གྱིས་འཇོག་པས་བྱ་བ་དང་ལྡན་པ་ཁོ་ནས་བྱེད་པ་པོའི་ཐ་སྙད་འཐོབ་བོ། །)ཞེས་དང༌། ཡང་(Hདེ་ཉིད་)ལས། (Gལས་ཡིན་པར་ནི་བྱེད་པ་པོས་བྱས་པའི་རྒྱུ་མཚན་གྱིས་འཇོག་པས་བྱ་བ་དང་ལྡན་པ་ཁོ་ནས་ལས་ཀྱི་ཐ་སྙད་འཐོབ་བོ།) ཞེས་དང༌། ཡང་(Hདེ་ཉིད་)ལས། (Gབྱེད་པ་པོ་མེད་པའི་ལས་ནི་མི་སྲིད་དེ་མོ་གཤམ་གྱི་བུས་བུམ་པ་བྱེད་པ་བཞིན་ནོ།) ཞེས་གསུངས་པ་ལྟར་ཡིན་ནོ། བཤད་མ་ཐག་པའི་ལ་དོན་གྱི་ཡི་གེ་བདུན་པོ་དེ་རྣམས་ནི། རྣམ་དབྱེ་གཉིས་པ་ལས་སུ་བྱ་བ་དང༌། བཞི་པ་དགོས་ཆེད་དང༌། བདུན་པ་རྟེན་གནས་དང༌། གཉིས་པའི་ནང་ཚན་དེ་ཉིད་དང༌། བདུན་པའི་ནང་ཚན་ཚེ་སྐབས་རྣམས་ལ་ལ་སྒྲ་དང་ཕལ་ཆེར་མཐུན་པར་འཇུག་པ་ནི་དོན་སྦྱོར་ཚུལ་དང༌། རྗེས་འཇུག་སའི་རྗེས་སུ་སུ་དང༌། རྗེས་འཇུག་ག་དང་བ་དང་ད་དྲག་ཅན་གྱི་མཐར་ཏུ་དང༌། ང་དང་ད་དང་ན་དང་མ་དང་ར་དང་ལ་བཅས་ཀྱི་མཐར་དུ་དང༌། འ་དང་མཐའ་མེད་ཀྱི་མཐར་ར་དང་རུ་བཅས་ཐོབ་ཅིང༌། དཔེར་ན། (N**དུས་སུ། འགག་ཏུ། ཁབ་ཏུ། ཀུནད་ཏུ། བསྒྱུརད་ཏུ། སྩལད་ཏུ། ནང་དུ། བོད་དུ། དོན་དུ། ལམ་དུ། བར་དུ། དཔལ་དུ། མདར། མདའ་རུ། ལམ་ཁར། ལམ་ཁ་རུ།) ལྟ་བུའོ། ཞེས་སྦྱར་བ་ནི་སྒྲ་སྦྱོར་ཚུལ་ལོ། །འདིར་འ་མཐར་ར་དང་འོག་ཏུ་འ་མཐར་འི་འཐོབ་ཚུལ་སྔོན་གྱི་ཡིག་རྙིང་དག་ཏུ། མདའར། མདའའི། ལྟ་བུར་བཤད་ཀྱང་སྐད་གསར་བཅད་ཀྱིས་འ་ཕྱིས་ནས། མདར། མདའི་ཞེས་བརྗོད་དོ། །དོན་སྟོན་ལས་སུ་བྱ་བ་དང༌། བྱེད་པ་དང་ནི་དགོས་ཆེད་དང༌། འབྱུང་ཁུངས་འབྲེལ་དང་གནས་གཞི་དང༌། འབོད་པའི་སྒྲ་དང་རྣམ་དབྱེ་བརྒྱད། ཅེས་པའི་མཚན་གཞི་རྣམས་སྔར་བཤད་ཟིན་ཏོ། །ངོ་བོ་ནི། (Hདཀའ་གསལ་མེ་ལོང་)ལས། (Gདེ་ཡང་ཆོས་རྣམས་ངོ་བོ་ཙམ། །བརྗོད་པ་རྣམ་དབྱེ་དང་པོ་སྟེ། །དཔེར་ན་བུམ་པ་ཀ་བ་བཞིན། །གསལ་བྱེད་བོད་ཀྱི་སྐད་ལ་ཉུང༌། །)ཞེས་པ་ལྟར། ཆོས་རྣམས་སོ་སོའི་ངོ་བོ་ཙམ་བརྗོད་པའི་སྒྲ་དེ་རྣམ་དབྱེ་དང་པོའི་ངོ་བོ་དང༌། (Bརང་གི་བརྗོད་བྱའི་ངོ་བོ་ཙམ་བརྗོད་པའི་མཉན་བྱར་དམིགས་པ་དེ།) (Aརྣམ་དབྱེ་དང་པོ་དོན་སྟོན་པ)འི་མཚན་ཉིད། དཔེར་ན། (Cབུམ་པ་དང༌། ཀ་བ་)ཞེས་པའི་སྒྲ་བཞིན་ནོ། །རྣམ་དབྱེ་གསལ་བྱེད་ཀྱི་སྒྲ་སྔར་བཤད་པའི་ཉིད་སྒྲ་དང་དག་སྒྲ་སོགས་བོད་སྐད་ལ་ཉུང་བ་ཡིན་ནོ།   །རྣམ་དབྱེ་གཉིས་པ་སོགས་ཀྱི་ངོ་བོ་ནི་འཆད་པར་འགྱུར་རོ།  །འོ་ན་ལ་དོན་བདུན་པོ་དེ་རྣམས་རྣམ་དབྱེ་གཉིས་པ་སོགས་ལ་འཇུག་ཚུལ་ཇི་ལྟ་བུ་ཡིན་ཞེ་ན། དེ་ལ་ལྔ་ལས། དང་པོ་ལ་དོན་བདུན་པོ་དེ་རྣམས་རྣམ་དབྱེ་གཉིས་པ་ལས་སུ་བྱ་བ་ལ་འཇུག་ཚུལ་ནི། (Hདཀའ་གསལ་མེ་ལོང་)ལས། (Gབྱ་བ་བྱས་པས་བྱ་བའི་ཡུལ། །དེ་འམ་དེ་དང་འབྲེལ་བ་ལ། །ཕན་ཐོགས་མེད་ན་གཉིས་པ་སྟེ། །དཔེར་ན་ཤར་དུ་འགྲོ་ལྟ་བུ། །)ཞེས་པའི་དོན་ལྟར། (Bབྱེད་པ་པོས་བྱ་བའི་ཡུལ་ཞིག་ལ་བྱ་བ་བྱས་ཙམ་སྟོན་པའི་མཉན་བྱར་དམིགས་པ།) (Aགཉིས་པ་ལས་སུ་བྱ་བ)འི་མཚན་ཉིད། དཔེར་ན། (Cགཙང་ཕྱོགས་སུ་འོང༌། གྲུབ་ཕུག་ཏུ་གནས། རྒྱལ་ཁབ་ཏུ་གཞུག བཤད་ཟིནད་ཏུ་བསམ། སྒྲ་བསྒྱུརད་ཏུ་སྨྲ། ཕ་རོལད་ཏུ་སོང༌། འདུ་ཁང་དུ་འཚོགས། བོད་དུ་བསྡད། གདན་དུ་ཚེམས། མཐོང་ལམ་དུ་ཕོས། གླུ་གར་དུ་ལྟ། དགའ་ཚལ་དུ་དེང༌། ས་མཐར་སླེབས། ས་མཐའ་རུ་སླེབས། ཆོས་རྭར་རྒྱུ། ཆོས་རྭ་རུ་རྒྱུ། མདུན་ན་བཞུགས། ཐབ་ལ་མེ་བཏང༌།) ལྟ་བུའོ། །གཉིས་པ་ལ་དོན་དེ་རྣམས་བཞི་པ་དགོས་ཆེད་ལ་འཇུག་ཚུལ་ནི། (Hདཀའ་གསལ་མེ་ལོང་)ལས། (Gཕན་ཐོགས་ཡོད་ན་བཞི་པ་སྟེ། དཔེར་ན་སློང་ལ་སྦྱིན་ལྟ་བུ།) ཞེས་པའི་དོན་ལྟར། (Bབྱེད་པ་པོས་བྱ་བའི་ཡུལ་ཞིག་ལ་བྱ་བ་བྱས་པས་བྱ་བའི་ཡུལ་དེ་ལ་ཕན་ཐོགས་པའི་རིགས་སུ་གནས་པའི་མཉན་བྱར་དམིགས་པ།) (Aབཞི་པ་དགོས་ཆེད་)ཀྱི་མཚན་ཉིད། དཔེར་ན། (Cདགེ་སློང་ལ་བསོད་སྙོམས་སྦྱིན།) ལྟ་བུའོ། དེ་ལ་གཉིས་ལས། དང་པོ་འཇམ་མགོན་ཙོང་ཁ་པ་ཆེན་པོ་སོགས་ཀྱི་རྗེས་སུ་འབྲང་ནས་བྱ་ཡུལ་ལ་ངེས་པར་ཕན་ཐོགས་མེད་ཀྱང་དགོས་པ་གཙོ་བོར་གོ་བའི་དཔེར་བརྗོད་ནི། (N**སངས་རྒྱས་སུ་སྨོན་ལམ་ཐོབ། དཀོན་མཆོག་ཏུ་མཆོད་པ་འབུལ། ཐར་པ་སྒྲུབ་ཏུ་ངེས་འབྱུང་བསྐྱེད། ཤེར་ཕྱིནད་ཏུ་ལྷག་པར་དད། དབང་བསྐུརད་ཏུ་གསོལ་བ་འདེབས། ཕ་རོལད་ཏུ་ཆོས་ཉན། སྤང་དུ་ཆུ་འདྲེན། ལུས་སྨད་དུ་ཤམ་ཐབས་གྱོན། མཆོད་རྟེན་དུ་བསྐོར་བ་གྱིས། སྐལ་མཉམ་དུ་བསླབ་བྱ་སྟོན། བུམ་གཏེར་དུ་རྫས་བསག བསླབ་གྲལ་དུ་འཁོད། སློབ་བུ་འགར་ཆོས་བསྟན། སློབ་བུ་དགའ་རུ་ཆོས་བསྟན། མགྲོན་པོར་མེ་བཏང༌། མགྲོན་པོ་རུ་མེ་བཏང༌།  ཚོགས་ན་ཆོས་བཤད། ཤེར་ཕྱིན་ལ་ཕྱག་འཚལ།) ལྟ་བུའོ། །དེ་ལྟར་ཡིན་ཏེ། (Hའགྲེལ་པ་དོན་གསལ་)དུ། (Gཤེས་རབ་ཕ་རོལ་ཕྱིན་པ་ལ་གུས་ཕྱག་འཚལ། ཞེས་པའི་ལ་སྒྲ་འདི་ཕན་ཐོགས་མེད་ཀྱང་རྣམ་དབྱེ་བཞི་པ་ཡིན་པའི་ཕྱིར་ཏེ། ལེགས་བཤད་རིན་པོ་ཆེ་གསེར་གྱི་འཕྲེང་བ་ལས། གང་ལ་ན་ཤེར་ཕྱིན་ལའོ། །དེ་ལ་ཤེར་ཕྱིན་ནི་འཆད་པར་འགྱུར་ཞིང༌། ལ་ནི་ཤིང་གི་ཆེད་དུ་ཆུ་འདྲེན་པ་ལ་ཤིང་ལ་ཆུ་འདྲེན་ཞེས་པ་ལྟར། ཤེར་ཕྱིན་ཀྱི་ཕྱིར་དུ་ཕྱག་འཚལ་བ་ལ་དེ་ལ་ཕྱག་འཚལ་ཞེས་དགོས་ཆེད་ཀྱི་བཞི་པའོ། །)ཞེས་དང༌། (Hགནས་བརྒྱད་བསྟན་པ་)ལས་ཀྱང༌། (Gའདི་ཡང་བཞི་པའི་ལ་ཡིན་གྱི གཉིས་པ་དང་བདུན་པར་མི་བལྟའོ། །)ཞེས་གསུངས་པས་སོ། །(N**དེའི་ཆེད་དུ། དེའི་སླད་དུ། དེའི་ཆེད་ལ། དེའི་དོན་དུ། དེའི་དོན་ལ། དེའི་ཕྱིར་དུ་ལྟ་བུ་ནི་དགོས་ཆེད་གསལ་བྱེད་ཀྱི་སྒྲའོ། །)གཉིས་པ་སི་ཏུ་འགྲེལ་ཆེན་སོགས་ཀྱི་རྗེས་སུ་འབྲང་ནས་བྱ་བའི་ཡུལ་དེའམ་དེ་དང་འབྲེལ་བའི་ལས་ལ་ངེས་པར་ཕན་ཐོགས་དགོས་པའི་དཔེར་བརྗོད་ནི། (N**སེམས་སུ་བསྐུལ་ལྕགས་གྱིས། ཁོག་ཏུ་སྨན་བླུགས། རྒྱབ་ཏུ་སྔས་སྤྲད། སློབ་མ་འཚོགས་ཟིནད་ཏུ་ཆོས་བཤད། གནས་བསྐོརད་ཏུ་སྦྱིན་པ་གཏོང༌། ཕ་རོལད་ཏུ་སྨན་བཏང། འབྲོང་དུ་རྩྭ་འཕངས། བོད་དུ་དགྲ་བཏུལ། དགེ་འདུན་དུ་བསྙེན་བསྐུར་ཞུས། ཁྱིམ་དུ་འབྲུ་ནོར་སྤེལ། རྒྱ་གར་དུ་ལོ་ལེགས། རང་ཡུལ་དུ་ནོར་བསྒྲུབ། གྲོང་མཐར་ནོར་འགྱེད། གྲོང་མཐའ་རུ་ནོར་འགྱེད། ནད་པར་སྨན་སྦྱིན། ནད་པ་རུ་སྨན་སྦྱིན། ཞིང་ན་ཆུ་བཏང༌། བཀྲེས་པ་ལ་ཟས་སྤྲད།) ལྟ་བུའོ། གསུམ་པ་ལ་དོན་དེ་རྣམས་བདུན་པ་བརྟེན་གནས་ལ་འཇུག་ཚུལ་ནི། (Hདཀའ་གསལ་མེ་ལོང་)ལས། (Gགང་ཞིག་གང་ལ་བརྟེན་པའམ། །གནས་དང་ཡོད་པའི་དོན་ཙམ་ལས།  །བྱ་བ་གཏན་ནས་མི་བྱེད་ན། །རྣམ་དབྱེ་བདུན་པ་གནས་གཞི་སྟེ། །དཔེར་ན་སྟེང་དུ་མི་ཡོད་ལྟར། །)ཞེས་པའི་དོན་ལྟར། (Bབྱ་བ་གཏན་ནས་མི་བྱེད་པར་གང་ཞིག་གང་ལ་གནས་པར་སྟོན་པའི་རིགས་སུ་གནས་པའི་མཉན་བྱར་དམིགས་པ།) (Aབདུན་པ་བརྟེན་གནས་)ཀྱི་མཚན་ཉིད། དཔེར་ན། (Cབྱམས་ཆོས་སུ་རྒྱ་ཆེ་བའི་ལམ། སྤྱོད་འཇུག་ཏུ་སྦྱིན་སོགས་དྲུག
རྩ་བ་ཤེས་རབ་ཏུ་རབ་བྱེད་ཉེར་བདུན། ཕར་ཕྱིནད་ཏུ་དོན་བདུན་ཅུ། རབ་འབྱོརད་ཏུ་ཤེར་ཕྱིན། འགྲེལ་པ་དོན་གསལད་ཏུ་དངོས་པོ་བརྒྱད། བསྡུས་བཞུང་དུ་རིགས་ལམ། མཛོད་དུ་ཁམས་ཀྱི་རབ་དབྱེ། དག་ཡིག་ངག་སྒྲོན་དུ་གསལ་བྱེད་སུམ་ཅུ། རྗེའི་གསུང་འབུམ་དུ་ལམ་རིམ། སྡེབ་སྦྱོར་དུ་ཡི་གེ་ལྕི་ཡང༌། རྣམ་འགྲེལ་དུ་གཏན་ཚིགས་རིག་པ། དབུས་མཐར་སྟོང་ཉིད། དབུས་མཐའ་རུ་སྟོང་ཉིད། དབུ་མ་འཇུག་པར་ཟབ་རྒྱས་ཀྱི་ལམ། དབུ་མ་འཇུག་པ་རུ་ཟབ་རྒྱས་ཀྱི་ལམ། འདུལ་བ་མདོ་རྩ་བ་ན་གཞི་བཅུ་བདུན། ཉེ་བར་འཁོར་ལ་འདུལ་བའི་སྡེ་སྣོད།) ལྟ་བུའོ། །ཡང་ན། (N**ཤར་ཕྱོགས་སུ་བརྒྱ་བྱིན། ལག་ཏུ་འཕྲེང་བ། ཁབ་ཏུ་སྐུད་པ། བསྟན་འཛིནད་ཏུ་ཡོན་ཏན། མཐའ་སྐྱོརད་ཏུ་ལྕགས་རི། རབ་གསལད་ཏུ་དཔོན་པོ། བྱང་དུ་རི་རབ། རི་ཁྲོད་དུ་གྲྭ་པ། ལྷ་ལྡན་དུ་ཇོ་བོ། སྒམ་དུ་གྱོན་པ། མཁར་དུ་རྒྱལ་པོ། དཀར་ཡོལ་དུ་ཇ། ནམ་མཁར་འཇའ་ཚོན། ནམ་མཁའ་རུ་འཇའ་ཚོན། ཕོར་པར་བཏུང་བ། ཕོར་པ་རུ་བཏུང་བ། བྲག་ན་ཤུག་པ། སྤང་ལ་བ་ཕྱུགས།) ལྟ་བུའོ། །བཞི་པ་ལ་དོན་དེ་རྣམས་གཉིས་པའི་ནང་ཚན་དེ་ཉིད་ལ་འཇུག་ཚུལ་ནི། (Hདཀའ་གསལ་མེ་ལོང་)ལས། (Gཕན་ཐོགས་མེད་ཀྱང་བྱ་ཡུལ་དང༌།  །བྱ་བ་ངོ་བོ་གཅིག་ཡིན་ན།  །གཉིས་པའི་ནང་ཚན་དེ་ཉིད་དེ།     །དཔེར་ན་ལྷ་རུ་གསལ་ལྟ་བུའོ། །) ཞེས་པའི་དོན་ལྟར། (Bབྱེད་པ་པོས་བྱ་བའི་ཡུལ་ཞིག་ལ་བྱ་བ་བྱས་པས་ལས་དང་བྱ་བ་ངོ་བོ་གཅིག་ཏུ་སྟོན་པའི་མཉན་བྱར་དམིགས་པ།) (Aགཉིས་པའི་ནང་ཚན་དེ་ཉིད་)ཀྱི་མཚན་ཉིད། དཔེར་ན། (Cགོས་སུ་གྱོན། མཆོག་ཏུ་རྒྱལ། ཁབ་ཏུ་གྱུར། ཏིང་འཛིནད་ཏུ་སྒོམ། ངོ་མཚརད་ཏུ་འཛིན།རྣམ་སྤྲུལད་ཏུ་བསྟན། ནང་དུ་མཛེས། འོད་དུ་འཚེར། དོན་དུ་གནས། རྨི་ལམ་དུ་མཐོང༌། སྐྱར་དུ་ལྡབ། ཁལ་དུ་བཀལ། བཀར་གནང༌། བཀའ་རུ་གནང༌། མེར་འབར། ཆུ་རུ་འཁྱིལ། ལག་ན་འདྲེན། ཁ་འདོན་ལ་འདོན།) ལྟ་བུའོ། །ལྔ་པ་ལ་དོན་དེ་རྣམས་བདུན་པའི་ནང་ཚན་ཚེ་སྐབས་ལ་འཇུག་ཚུལ་ནི། (Hདཀའ་གསལ་མེ་ལོངས་)ལས། (Gཚེ་སྐབས་གཉིས་དང་དོན་འདྲ་ན། །བདུན་པའི་ནང་ཚན་ཚེ་སྐབས་ཏེ། །དཔེར་ན་ཆུ་ཟླ་ཤར་བ་ན། །ཆོ་འཕྲུལ་དུས་ཆེན་ཚུགས་ལྟ་བུ། །)ཞེས་པའི་དོན་ལྟར། (Bབྱེད་པ་པོས་བྱ་ཡུལ་དེར་བྱ་བ་གཏན་ནས་མི་བྱེད་པར་དུས་བརྗོད་པའི་དོན་ཅན་དུ་སྦྱར་བའི་མཉན་བྱར་དམིགས་པ།) (Aབདུན་པའི་ནང་ཚན་ཚེ་སྐབས་)ཀྱི་མཚན་ཉིད། དཔེར་ན། (Cནམ་ལངས་སུ་ཁ་འདོན་བགྱིད། ལོ་སྐེག་ཏུ་རིམ་འགྲོ་བྱེད། ས་སྲིབ་ཏུ་ཚ་གསུར་གཏོང༌། རྣམ་པ་ཀུནད་ཏུ་སེམས་ལ་བརྟག
དབང་བསྐུརད་ཏུ་བུམ་ཆུ་མྱང༌། སྦྲག་གི་སྔ་རོལད་ཏུ་མི་འབྱོར། ཉིན་གུང་དུ་ཡི་གེ་བྲིས། ནམ་ཕྱེད་དུ་གཉིད་སད། རྒྱུན་དུ་བླ་མ་གསོལ། ཉིན་མཚན་མཉམ་དུ་ས་ལུད་འདྲེན། སྐྱ་རེངས་འཆར་དུ་གསོ་སྦྱོང་ལེན། ཉི་མ་ཕྱེད་ཡོལ་དུ་སྤྲོ་བསངས་བྱས། དུས་མཐར་ཆོས་ལ་འགྲུས། དུས་མཐའ་རུ་ཆོས་ལ་བརྩོན། ནང་དུ་སྡོད་ཁར་དགེ་སྦྱོར་བྱས། །ཉི་མ་འཆར་ཁ་རུ་གཏོར་མ་གཏོང༌། ཟླ་བ་དང་པོ་ཤར་བ་ན་སྨོན་ལམ་ཚུགས། བཞི་པའི་བཅོ་ལྔ་ལ་སྟོང་མཆོད་གྱིས། །)ལྟ་བུའོ། །དེ་རྣམས་ནི་ནམ་ལངས་ཀྱི་སྐབས། ནམ་ལངས་ཀྱི་ཚེ་ལྟ་བུ་དུས་བརྗོད་པའི་དོན་དུ་གྱུར་པའི་ཕྱིར་ཚེ་སྐབས་ཞེས་བྱའོ། །འོ་ན་དེ་ཙམ་དུ་ཟད་དམ་ཞེ་ན། 
	རྩ་འགྲེལ་གཉིས་སུ་དངོས་སུ་མ་བཤད་ཀྱང་བཤད་མ་ཐག་པའི་ལ་དོན་རྣམས་ཀྱི་ནང་ནས།  ན་ལ་གཉིས་པོ་དེ་ལ་དོན་གྱི་འཇུག་ཚུལ་གཞན་ཡང་ཡོད་དེ། ནའི་སྒྲ་དམིགས་ཀྱིས་དབྱེ་བ་སོགས་དང༌། ལའི་སྒྲ་གཉིས་པ་སོགས་ལ་འཇུག་པར་སྨྲ་སྒོ་ལས་བཤད་པས་སོ། །དང་པོ་ནའི་སྒྲ་ནི། 
སྨྲ་སྒོ་ལས། ན་ཞེས་བྱ་བའི་ཚིག་གི་དོན།  །དམིགས་ཀྱིས་འབྱེད་དང་རྒྱུ་མཚན་དང༌། །རྒྱུ་མཚན་དོན་གྱིས་བསྟན་པ་དང༌།  །ལས་དང་ཆེད་དང་རྟེན་གནས་དང༌། །ཕྱི་ཚིག་དེ་གཞན་སོགས་སྟོན་དང༌།  །འོས་པར་དཀའ་བ་ཚིག་འཛིན་དང༌། །ཕྱི་ཚིག་ངེས་པར་བྱེད་པ་དང༌། །དེ་ལས་བཟློག་པ་ཉིད་དང་ནི། །འགལ་བའང་མི་འགལ་སྟོན་པ་དང༌།  །སྨོན་དང་འདྲི་དང་ཐེ་ཚོམ་གཞི། །ཚེ་སྐབས་རྣམས་ལ་འདི་མཐོང་ངོ༌། །
ཞེས་པའི་དོན་ལྟར་ལས། དམིགས་ཀྱི་དབྱེ་བའི་དོན་དུ་སྦྱར་བ་ནི། དངོས་སུ་ན། མདོར་བསྡུ་ན། ཡིན་གྲང་ན། དེ་ལ་ཕྱེ་ན། དབྱེ་ན། ལྟ་བུའོ། །རྒྱུ་མཚན་གྱི་དོན་དུ་སྦྱར་བ་ནི། འདི་ཡོད་ན་འདི་འབྱུང༌།  མེ་ཡོད་ན་དུ་བ་འབྱུང༌། གང་བྱས་ན་མི་རྟག་གོ །ལྟ་བུའོ། །རྒྱུ་མཚན་དོན་གྱིས་བསྟན་པའི་དོན་དུ་སྦྱར་བ་ནི། འདིར་ཤིང་ཡང་མེད་ན་ཙན་དན་ཇི་ལྟར་ཡོད། འདུས་མ་བྱས་ཡིན་ན་མི་རྟག་པར་རུང་ངམ། འདི་ན་དུ་བ་མེད་ན་མེ་གང་དུ་ཡོད། ལྟ་བུའོ། །གཉིས་པ་ལས་སུ་བྱ་བ་དང༌། བཞི་པ་དགོས་ཆེད་དང༌། བདུན་པ་རྟེན་གནས་ལ་འཇུག་པ་དེ་གསུམ་ནི་སྔར་བཤད་ཟིན་པ་ལྟར་རོ། །སྔ་མ་དེ་ལས་ཚིག་ཕྱི་མ་འགལ་བའམ་མ་ཡིན་པ་སོགས་སྟོན་པའི་དོན་དུ་སྦྱར་བ་ནི། འདི་སྔོན་དུ་སྡིག་པ་སྤྱོད་པ་ཞིག་ན་ད་ནི་དགེ་བ་ལ་ཡིད་འཇུག་པར་བྱེད་དོ། །འདི་སྔོན་ནོར་གྱིས་དབུལ་བ་ཡིན་ན་ད་ནི་དབུལ་པོ་མ་ཡིན་ནོ། །འདི་སྔ་ལོ་གྲྭ་བ་ཡིན་ན་ད་ལྟ་ཁྱིམ་པར་གྱུར་ཏོ། །ལྟ་བུའོ། འོས་པར་དཀའ་བ་སྟེ་མི་འོས་པའི་ཚིག་གམ་ཚོད་འཛིན་པའི་སྒོ་ནས་ཚིག་དོན་ཕྱི་མ་ངེས་པར་བྱེད་པའི་དོན་དུ་སྦྱར་བ་ནི། ལྷས་བཏུད་ན་མིས་ལྟ་ཅི་སྨོས། ལུས་ངག་ཡིད་ཀྱི་ཉེས་སྤྱོད་ལེགས་པར་མ་བསྡམ་ན་ཚུལ་ཁྲིམས་རང་ཤུགས་ཀྱིས་རྣམ་པར་མི་དག་གོ །རབ་བྱུང་རྣམས་ཁྱིམ་ལ་འཁྲེན་པར་བྱེད་ན་ཁྱིམ་པ་རྣམས་ལྟ་ཅི་སྨོས། །ལྟ་བུའོ།  །དེ་ལས་བཟློག་པ་འོས་པ་ནན་གྱིས་བཟུང་ནས་ཕྱི་ཚིག་ངེས་པར་བྱེད་པའི་དོན་དུ་སྦྱར་བ་ནི། ཁྱིམ་པ་ལྟ་འདོད་པ་ལ་སྲེད་ན་རབ་བྱུང་རྣམས་ཀྱང་འདོད་པ་ལ་སྲེད་པར་བྱེད་དོ།  །དུད་འགྲོ་རྣམས་བླུན་པོ་ཉིད་ཡིན་ན་མི་འགའ་ཡང་དེ་ལྟ་བུ་དག་མཐོང་ངོ༌། གང་ཁ་བ་ཡིན་པ་རྣམས་དཀར་བ་ཉིད་ན་ཁ་བཏགས་ཀྱང་དེ་འདྲ་བ་དམིགས་སོ། །ལྟ་བུའོ། །འགལ་བའང་མི་འགལ་བར་སྟོན་པ་ལ་འཇུག་པའི་དོན་དུ་སྦྱར་བ་ནི། པྲ་ཏིས། ཀུན་རྫོབ་ཏུ་ཡོད་ན་དོན་དམ་པར་ནི་ཡོད་པ་མ་ཡིན་ནོ་ལྟ་བུའོ། །འདི་བརྟག་པར་བྱ་བའི་གཞིའོ། །ཞེས་གསུངས། སི་ཏུས། དོན་དམ་དུ་དབྱེར་མེད་ན་ཀུན་རྫོབ་ཏུ་དབྱེར་ཡོད་ལྟ་བུ་དཔེར་བརྗོད་པས། ཕྱི་ཚིག་དེ་གཞན་སོགས་སྟོན་དང༌། ཞེས་པའི་བསྟན་བྱ་དང་ཟློས་པར་འགྱུར་ཞིང༌། ཞེས་གསུངས་པས། གཉིས་ཀས་ཀྱང་དཔེར་བརྗོད་གསལ་བར་མ་བཤད་དོ། །དེ་ཡང་དཔེར་ན། སྒྲ་གང་ཡིན་རྟག་པས་སྟོང་ན་བྱས་པར་འགྱུར་རོ། ། ལྟོ་ལྡིར་བ་འདི་ནི་ཀ་བ་མ་ཡིན་ན་བུམ་པའོ།  །སུམ་རྟགས་འདི་ནི་སྲོང་བཙན་སྒམ་པོས་མ་གསུངས་ན་ཐུ་མིས་ལེགས་པར་བཤད་པའི་བསྟན་བཅོས་སོ།  །ཞེས་སྒྲ་རྟག་པ་དང་འགལ་ཡང་བྱས་པ་དང་མི་འགལ་བར་སྟོན་པ་ལྟ་བུའོ། །སྨོན་པའི་དོན་སྦྱར་བ་ནི། བདག་བྱང་ཆུབ་ཐོབ་ན་ཅི་མ་རུང༌། སེམས་ཅན་ཐམས་ཅད་བདེ་བ་དང་ལྡན་ན་སྙམ་མོ། །བདག་ཚུལ་ཁྲིམས་མ་བསྲུང་ན་སངས་རྒྱས་ཐམས་ཅད་བསླུས་པར་གྱུར་ཅིག ལྟ་བུའོ། །འདྲི་བའི་གཞིར་འཇུག་པ་ལ་སྦྱོར་བ་ནི། བུམ་པ་ཡོད་ན་དེ་ཇི་ལྟར་ཡོད། ཆོས་བཤད་ན་ཇི་སྐད་བཤད། གཏམ་སྨྲས་ན་ཅི་ཞིག་ཟེར། ལྟ་བུའོ། །ཐེ་ཚོམ་གྱི་གཞིའི་དོན་དུ་སྦྱར་བ་ནི། མྱུ་གུ་ལ་རྒྱུ་དགོས་ན་རྒྱུ་གཅིག་གིས་ཆོག་གམ་དུ་མ་དགོས། ས་བོན་བཏབ་ན་འདི་ལས་མྱུ་གུ་འབྱུང་ངམ་མི་འབྱུང༌། ཆོས་ནི་བསྟན་ཟིན་ན་གཞན་གྱིས་རྟོགས་སམ་མ་རྟོགས། ལྟ་བུའོ། །ཚེ་སྐབས་ལ་འཇུག་པ་ནི་བཤད་ཟིན་ཏོ། །
གཉིས་པ་ལའི་སྒྲ་ནི། 
སྨྲ་སྒོ་ལས། ལ་ནི་གཉིས་པ་བཞི་པ་དང༌།  །བདུན་པ་སྡུད་དང་སྦྱོར་བ་དང༌། །སྨོན་དང་ཚད་འཛིན་གཞི་དང་ནི།  །ཚེ་སྐབས་དག་ཏུ་འདོད་པ་ཡིན། །
ཞེས་རྣམ་དབྱེ་གཉིས་པ་དང་བཞི་པ་བདུན་པ་ཚེ་སྐབས་བཞི་ལ་འཇུག་ཚུལ་བཤད་ཟིན་ལ། སྡུད་པ་དང་མཚམས་སྦྱོར་བ་དང་སྨོན་པ་དང་ཚད་འཛིན་བཞི་ལ་འཇུག་ཚུལ་ནི། དེའི་འགྲེལ་པར། སྡུད་པ་ལ། ལག་པ་བསྙལ་ལ་ཟས་ཟ་ཞེས་པ་དང༌། མཚམས་སྦྱོར་བ་ལ། འདི་ན་མེ་ཡོད་ལ་འདི་ན་མེད་དོ། །ཞེས་དང༌། སྨོན་པ་ལ། བདག་ནམ་ཞིག་ན་འདི་ལྟ་བུ་ཞིག་ཏུ་གྱུར་ལ་གྱུར་ནས་ཀྱང༌། ཞེས་དང༌། ཚད་འཛིན་ལ། ཅི་ཙམ་ལ། དེ་ཙམ་ལ་ཞེས་པ་རྣམས་བཀོད་མོད། དེ་དག་ཞིབ་གསལ་བྲིས་མ་ནུས་སོ། །
	གསུམ་པ་ཨི་ལྡན་གྱི་རྣམ་དབྱེ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། 
རྩ་བར། 		རྗེས་འཇུག་ཡི་གེ་བཅུ་པོ་ལ། །
ཨི་དང་མཐུན་ལུགས་འདི་ཞེས་བྱ། །
ཞེས་པ་སྟེ། རྗེས་འཇུག་ཡི་གེ་བཅུ་པོ་དེ་དག་གང་རུང་རྗེས་སུ་ཞུགས་པའི་མིང་རྣམས་ལ། ཨི་ཡིག་དང་སྦྱར་བའི་རྣམ་དབྱེའི་ཕྲད་རྣམས་ཇི་ལྟར་མཐུན་པར་སྦྱོར་བའི་ལུགས་ནི་འདི་དང་འདིའོ་ཞེས་བསྟན་པར་བྱའོ།  །ཞེས་པའོ། །
གཉིས་པ་ལ་གཉིས། འབྲེལ་སྒྲ་བཤད་པ་དང༌། བྱེད་པ་པོའི་སྒྲ་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	དང་པོ་གཉིས་ལ་དང་པོ་མཐུན། །
གསུམ་ལྔ་བཅུ་ལ་ཀྱ་དང་སྦྱར། །
བདུན་པ་ཉིད་ལ་བདུན་པ་སྟེ། །
ལྷག་མ་རྣམས་ལ་གྱ་སྦྱར་བ། །
དེ་དག་ཨི་སྦྱར་འབྲེལ་བའི་ས། །
ཞེས་པ་སྟེ། རྗེས་འཇུག་བཅུའི་དང་པོ་ག་དང་ང་གཉིས་གང་རུང་རྗེས་སུ་ཞུགས་པའི་མིང་རྣམས་ལ་ནི། རྗེས་འཇུག་དང་པོ་ག་ཉིད་མཐུན་ཞིང༌། དེ་བཞིན་རྗེས་འཇུག་གསུམ་པ་ད་དང༌། ལྔ་པ་བ་དང༌། བཅུ་པ་ས་རྣམས་ཀྱི་རྗེས་སུ་ཀྱ་དང་སྦྱར་བ་དང༌། བདུན་པ་འ་ཡིག་གི་མཐའ་ཅན་རྣམས་ལ་དངོས་སུ་འ་ཡིག་ཡོད་དམ་མེད་ཀྱང་རུང་བདུན་པ་འ་ཉིད་སྦྱར་བ་དང༌། ཤུགས་བསྟན་འ་མཐའ་ཅན་ལ་རྐང་པ་ཁ་སྐོང་དགོས་པའི་ཚེ་ཡ་ཡིག་སྦྱར་བ་དང༌། དེ་དག་ལས་གཞན་ལྷག་མ་ན་མ་ར་ལ་བཞི་པོའི་མཐའ་ཅན་རྣམས་ལ་གྱ་ཉིད་སྦྱར་བ་མཐུན་པར་བཅས།  དེ་དག་ཐམས་ཅད་ལ་རིམ་པ་བཞིན་ཨི་ཡིག་སྟེ་གི་གུ་སྦྱར་བས། གི ཀྱི། འི། ཡི། གྱི་རྣམས་སུ་གྲུབ་པ་དེ་རྣམས་གང་ཞིག་གང་དང་སྒྲ་མཐུན་པའི་མིང་མཐའ་སོ་སོ་དང་སྦྱར་བས། བདག་གི །གང་གི །ཁྱོད་ཀྱི། རྒྱབ་ཀྱི། གཡས་ཀྱི། དེའི། དེ་ཡི། མདུན་གྱི། ལམ་གྱི། གསེར་གྱི །དངུལ་གྱི་སོགས་སུ་འགྱུར་ཏེ། མིང་དོན་ཕན་ཚུན་འབྲེལ་བ་བརྗོད་པའི་དོན་ཅན་གྱི་སྒྲ་ཡིན་པས་རྣམ་དབྱེ་དྲུག་པ་འབྲེལ་བའི་ས་ཞེས་བྱའོ། །ཞེས་པའོ།  །
	གཉིས་པ་འགྲེལ་པ་ནི། གི་ཀྱི་གྱི་འི་ཡི་ལྔ་པོ། །རྣམ་དབྱེ་དྲུག་པ་འབྲེལ་སྒྲ་དང༌། །ཞེས་པ་སྟེ། རྩ་བར་བཤད་པའི་གི་དང་ཀྱི་དང་གྱི་དང་འི་དང་ཡི་ལྔ་པོ་དེ་རྣམས་ནི། རྟེན་དང་བརྟེན་པའམ། ཡན་ལག་དང་ཡན་ལག་ཅན་ནམ། གཞི་ཕན་ཚུན་མཐུན་པ་སྟེ། མིང་དོན་ཕན་ཚུན་འབྲེལ་བ་བརྗོད་པའི་དོན་ཅན་གྱི་སྒྲ་ཡིན་པས་རྣམ་དབྱེ་དྲུག་པ་འབྲེལ་སྒྲ་དང༌། སྦྱོར་ཚུལ་གསུམ་དྲུག་གཉིས་ལ་ཐུན་མོང་དུ་བཤད་པ་ལྟར། རྗེས་འཇུག་ན་མ་ར་ལ་བཞིའི་མཐར་གྱི་དང༌། ད་བ་ས་གསུམ་གྱི་མཐར་ཀྱི་དང༌། ག་ང་གཉིས་ཀྱི་མཐར་གི་དང༌། འ་དང་མཐའ་མེད་ཀྱི་མཐར་འི་དང་རྐང་པ་ཁ་སྐོང་བའི་ཚེ་ཡི་འཐོབ་བོ། །དེའི་ཚུལ་ཡང༌། མདུན་གྱི ལམ་གྱི གར་གྱི དཔལ་གྱི ཁྱོད་ཀྱི རྒྱབ་ཀྱི། ཆོསཀྱི། མིག་གི གང་གི དཀའ་འི། དེའི། དེ་ཡི། ལྟ་བུ་གང་ཞིག་གང་དང་སྒྲ་མཐུན་པའི་མིང་མཐའ་སོ་སོ་དང་སྦྱར་རོ། །དེ་ཡང༌། (Hདཀའ་གསལ་མེ་ལོང་)ལས། བྱ་བ་གཏན་ནས་མི་བྱེད་པར། །སྔ་ཕྱི་འབྲེལ་བྱེད་ཙམ་སྟོན་ན། །རྣམ་དབྱེ་དྲུག་པ་འབྲེལ་སྒྲ་སྟེ། །དཔེར་ན་བདག་གི་མིག་ལྟ་བུ། །ཞེས་པའི་དོན་ལྟར། (Bབྱ་བ་གཏན་ནས་མི་བྱེད་པར་ཚིག་དོན་སྔ་ཕྱི་འབྲེལ་བྱེད་ཙམ་དུ་སྟོན་པའི་མཉན་བྱར་དམིགས་པ།) (DAདྲུག་པ་འབྲེལ་སྒྲ)འི་མཚན་ཉིད། དེ་ལ་(Eདབྱེ་ན།  རྟེན་དང་བརྟེན་པའི་འབྲེལ་སྒྲ། ཡན་ལག་དང་ཡན་ལག་ཅན་གྱི་འབྲེལ་སྒྲ། གཞི་ཕན་ཚུན་མཐུན་པའི་འབྲེལ་སྒྲ་དང་གསུམ་མོ།)  །དང་པོ་རྟེན་དང་བརྟེན་པ་ཅན་གྱི་འབྲེལ་སྒྲ་ནི། དཔེར་ན། (Cཁྲིག་དགོན་གྱི་དགེ་འདུན། འབུམ་གྱི་བཞུགས་ཁང༌། དུང་དཀར་གྱི་སྒྲ། སྐྱེད་ཚལ་གྱི་ཤིང༌། རི་ཁྲོད་ཀྱི་གྲྭ་པ།) ཐབ་ཀྱི་མེ། ལ་དྭགས་ཀྱི་མི། ལུག་གི་བལ། ཞིང་གི་མྱུ་གུ། གྲོག་མཐའི་གྲོང་པ། གྲོག་མཐའ་ཡི་གྲོང་པ། མེའི་དུ་བ། མེ་ཡི་དུ་བ། ལྟ་བུའོ། །གཉིས་པ་ཡན་ལག་དང་ཡན་ལག་ཅན་གྱི་འབྲེལ་སྒྲ་ནི། ཞུགས་གདན་གྱི་ནང་ཤ ལྕགས་སྒམ་གྱི་ཁེབས་གཅོད། དཀྱིལ་འཁོར་གྱི་རི་མོ། །མཎྜལ་གྱི་ལྕགས་རི། བྱ་རྒོད་ཀྱི་གཤོག་པ། ཁབ་ཀྱི་མིག ཆོས་གོས་ཀྱི་གྲྭ  སྟག་གི་སྡེར་མོ། །འདུ་ཁང་གི་གྲུ་ཁུག མེ་མདའི་མདེའུ། མེ་མདའ་ཡི་མདེའུ། མིའི་ལག་པ། མི་ཡི་ལག་པ། ལྟ་བུའོ། །གསུམ་པ་གཞི་མཐུན་གྱི་འབྲེལ་སྒྲ་ནི། ཙན་དན་གྱི་ཀ་བ། སྨོན་ལམ་གྱི་བསྔོ་བ། གསེར་གྱི་མཆོད་ཀོང༌། དངུལ་གྱི་ཏིང༌། ཡོ་བྱད་ཀྱི་ལྷུང་བཟེད། ཁང་རྒྱབ་ཀྱི་ས་གཞི། རས་ཀྱི་ཆོས་གོས། གང་ཟག་གི་ང༌། ཤིང་གི་སྒམ་ཅོག  ནམ་མཁའི་དངོས་མེད། ནམ་མཁའ་ཡི་དངོས་མེད། འོ་མའི་ཇ། འོ་མ་ཡི་ཇ།  ལྟ་བུའོ། །འདིར་དངོས་སུ་མ་བཤད་ཀྱང་ད་དྲག་ཅན་གྱི་མཐར་ཀྱི་འཐོབ་པ་པྲ་ཏི་དང་སི་ཏུ་གཉིས་ཀས་བཤད་པ་ལྟར། ཀུནད་ཀྱི་དཔལ། རྣམ་ཐརད་ཀྱི་སྒོ། ཕྱི་རོལད་ཀྱི་ཁང་པ། ལྟ་བུར་སྦྱར་ན་ལེགས་པར་མཐོང་ངོ༌། །གི་ལ་སོགས་པ་དེ་རྣམས་རྣམ་དབྱེ་དྲུག་པ་མ་ཡིན་པ་གཞན་ལའང་འཇུག་པ་ཡོད་དེ། ཕྱི་ཚིག་འགལ་བ་ལ་འཇུག་པ་ནི། བདག་ཅག་གི་སྟོན་པ་ནི་ཤཱཀྱ་ཐུབ་པ་ཉིད་ཡིན་གྱི།  རྫོགས་བྱེད་སོགས་ནི་ཕྱི་རོལ་པའི་སྟོན་པའོ། །འདི་ནི་བདེན་གྱི་གཞན་ནི་བརྫུན་ནོ། །ལྟ་བུ་དང༌། མི་མཐུན་པར་སྟོན་པའི་ཚིག་གི་རྒྱན་ལ་འཇུག་པ་ནི། དེ་ལྟར་འཐད་མོད་ཀྱི་འོན་ཀྱང་ཞེས་དང༌། མ་བྱུང་ཚེ་དེ་ཙམ་གྱི་ཆོག་གི་བྱུང་ན་བསྣན་དགོས་སོ། །ལྟ་བུ་དང༌། དོན་དེ་ཁོ་ནར་ངེས་པར་བཟུང་ནས་གཞན་འགོག་པ་ལ་འཇུག་པ་ནི། བུམ་པ་ནི་རྫས་སུ་གྲུབ་ཀྱི་རྫས་ཀྱིས་སྟོང་བ་མ་ཡིན་ནོ། །འདི་ནི་རྒྱུ་ལས་བྱུང་གི་རྒྱུ་མེད་ལས་མི་འབྱུང་ངོ་།  །དགེ་སློང་དག་སྲོག་དང་བྲལ་ཞིང་ཤི་བ་ནི་བླ་ཡི། །ཚུལ་ཁྲིམས་ཉམས་ཤིང་ཞིག་པ་ནི་དེ་ལྟ་མ་ཡིན་ནོ།  །ལྟ་བུ་རྣམས་སུ་ཡོད་པས་སོ། །
	གཉིས་པ་བྱེད་པ་པོའི་སྒྲ་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	དེ་ཉིད་ལ་ནི་བཅུ་པ་སྦྱར། །
བྱེད་པ་པོ་རུ་ཤེས་པར་བྱ། །
ཞེས་པ་སྟེ། སྔར་བཤད་པའི་རྣམ་དབྱེ་དྲུག་པའི་སྒྲ། གི  ཀྱི། འི། ཡི། གྱི་སྟེ་ལྔ་པོ་དེ་དག་ཉིད་ལ་རྗེས་འཇུག་བཅུ་པ་ས་ཡིག་སྦྱར་བས་གིས། ཀྱིས། འིས། ཡིས།  གྱིས་རྣམས་སུ་གྲུབ་པ་ནི་རྣམ་དབྱེ་གསུམ་པ་བྱེད་པ་པོའི་ས་རུ་ཤེས་པར་བྱའོ། །ཞེས་པའོ། །
གཉིས་པ་འགྲེལ་པ་ནི། དེ་རྣམས་ས་མཐའ་ཅན་ལྔ་ནི། །རྣམ་དབྱེ་གསུམ་པ་བྱེད་སྒྲ་སྟེ། །སྦྱོར་ཚུལ་ན་མ་ར་ལ་གྱི །ད་བ་ས་ཀྱི་ག་ང་གི །འ་དང་མཐའ་མེད་འི་དང་ཡི། །
ཞེས་པ་སྟེ། སྔར་བཤད་པའི། གི ཀྱི། གྱི། འི། ཡི་ལྔ་པོ་དེ་རྣམས་ལ་རྗེས་འཇུག་ས་ཡིག་སྦྱར་བའི་ས་མཐའ་ཅན་གིས་དང༌། ཀྱིས་དང༌། གྱིས་དང༌། འིས་དང༌། ཡིས་ལྔ་ནི་བྱ་བ་ལ་སྦྱོར་བར་སྟོན་པས་རྣམ་དབྱེ་གསུམ་པ་བྱེད་སྒྲ་ཞེས་བྱ་སྟེ། དེའི་དོན་ལ་གནས་པས་སོ། །སྦྱོར་ཚུལ་སྔར་ལྟར་རྗེས་འཇུག་ན་མ་ར་ལ་བཞིའི་མཐར་གྱིས་དང༌། ད་བ་ས་དང་ད་དྲག་ཅན་གྱི་མཐར་ཀྱིས་དང༌། ག་ང་གཉིས་ཀྱི་མཐར་གིས་དང༌། འ་དང་མཐའ་མེད་ཀྱི་མཐར་འིས་དང་ཡིས། ཁ་སྐོང་བའི་ཚེ་ཡིས་འཐོབ་བོ། །དེའི་ཚུལ་ཡང༌། གཞན་གྱིས།  ལམ་གྱིས། གཏེར་གྱིས། ཁྱོད་ཀྱིས། རབ་ཀྱིས། ཕྱོགས་ཀྱིས། ཀུནད་ཀྱིས། མཚརད་ཀྱིས། ཟིལད་ཀྱིས། ལག་གིས། གདོང་གིས། གཉའ་འིས། གཉའིས། ལྷ་ཡིས། ལྷས། ལྟ་བུ་སྦྱར་ཞིང༌། འོན་ཀྱང་འ་མཐར་འིས་ཞེས་པ་སྐད་གསར་བཅད་ཀྱི་ལུགས་ལ་མི་བྱུང་བ་ནི་ཡི་གེ་ཟོར་ཡང་བའི་ཆེད་དུ་འ་མཐའ་ཕལ་ཆེར་བསྡུས་པ་བཞིན་འིས་ཞེས་པའི་འི་ཡིག་ཕྱིས་ནས་བསྡུས་པར་ཟད་ཀྱི་ཐོབ་ཐང་མེད་པས་ནི་མ་ཡིན་པར་ཤེས་དགོས་སོ། །དཀའ་གསལ་མེ་ལོངས་ལས། རྣམ་དབྱེ་གང་ལ་སྦྱོར་ཡུལ་དེས།  །ཉེ་འགྱང་གང་དུ་བྱ་བ་ཞིག བྱས་ན་གསུམ་པ་བྱེད་སྒྲ་སྟེ། །དཔེར་ན་བདག་གིས་བཤད་ལྟ་བུ། །ཞེས་པའི་དོན་ལྟར། (Bརྣམ་དབྱེ་གང་ལ་སྦྱོར་ཡུལ་དེར་ཉེ་འགྱང་གང་རུང་དུ་བྱ་བ་བྱས་པར་སྟོན་པའི་མཉན་བྱར་དམིགས་པ།) (ADགསུམ་པ་བྱེད་སྒྲ)འི་མཚན་ཉིད།  དེ་ལ་དབྱེ་ན། (Eབྱ་བ་ཉེ་བར་བྱས་པ་དང༌། བྱ་བ་འགྱང་བར་བྱས་པ་གཉིས།)  དང་པོ་ནི། དཔེར་ན། (Cགཞན་གྱིས་གོ །དུག་གསུམ་གྱིས་མྱོས། གསེར་གྱིས་ཉོས། ཞལ་གྱིས་བཞེས། ཁྱོད་ཀྱིས་བཤད།) ཤེས་རབ་ཀྱིས་དཔྱད། སྲས་ཀྱིས་ཉན། མི་ཀུནད་ཀྱིས་བསྟོད། རབ་འབྱོརད་ཀྱིས་གསུངས། ཟིལད་ཀྱིས་ནོན། བདག་གིས་ཐོས། རང་གིས་བྱས། སེམས་དཔའིས་བསླབ། སེམས་དཔས་བསླབ། སེམས་དཔའ་ཡིས་བསླབ། ཀླུ་ཡིས་ནོར་སྦྱིན། ཀླུས་ནོར་སྦྱིན།  ལྟ་བུའོ། །གཉིས་པ་ནི། དགེ་བའི་བཤེས་གཉེན་གྱིས་ལུང་དང་རིགས་པ་དང་གཏན་ཚིགས་དང་དཔེ་དང་བཅས་ཏེ་སློབ་མའི་རྒྱུད་ལ་ཐར་པའི་ས་བོན་དང་ལམ་གྱི་དམིགས་རྣམ་ཐམས་ཅད་མྱུར་དུ་བསྐྱེད་པར་བྱེད་དོ། །ལྟ་བུའོ། འདིའི་ཉེ་འགྱང་ནི་བྱེད་ཚིག་དང་བྱ་ཚིག་བར་ཐག་ཉེ་འགྱང་ལ་བྱ་ཞིང༌། པཎ་ཆེན་ཆོས་ཀྱི་ཉི་མའི་ལྗོན་འགྲེལ་ལས། མིག་གིས་བལྟས་ལྟ་བུ་བྱ་བ་ཉེ་བར་བྱས་པ་དང༌། སྣ་ཡིས་ཀྱང་རིང་པོ་ནས་སྣུམ་མོ་ཞེས་པ་བྱ་བ་འགྱང་བར་བྱས་པའོ། །ཞེས་གསུངས་པ་ལྟར་ན་ཡུལ་ཉེ་འགྱང་གི་དབང་དུ་བྱས་པ་ཡང་ཡོད་དོ། །
	བཞི་པ་རྒྱན་སྡུད་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	ཨཱ་ལི་ཕྱིས་ནས་གཉིས་པ་སྦྱར། །
ཚིག་རྒྱན་གཉིས་དང་སྡུད་པར་འགྱུར། །
ཞེས་པ་སྟེ། གོང་དུ་བཤད་པའི་འབྲེལ་སྒྲ་དེ་དག་ལས། ཀྱི  འི། ཡི་གསུམ་གྱིས་ཨཱ་ལི་སྟེ་གི་གུ་ཕྱིས་ནས་སོ་སོར་རྗེས་འཇུག་གཉིས་པ་ང་ཡིག་སྦྱར་བས། ཀྱང༌། འང༌། ཡང་ཞེས་གྲུབ་པ་དེ་རྣམས་ནི། ཚིག་སྔ་ཕྱི་མཐུན་པ་དང༌། མི་མཐུན་པར་སྟོན་པའི་ཚིག་རྒྱན་གཉིས་དང༌། གཞིའམ་དོན་གཞན་ཞིག་ལ་སྡུད་ཅིང་སྦྱོར་བའི་སྒྲར་འགྱུར་རོ། །ཞེས་པའོ། །གཉིས་པ་འགྲེལ་པ་ནི། ཀྱང་ཡང་འང་གསུམ་རྒྱན་སྡུད་དེ། །ག་ད་བ་ས་དྲག་མཐར་ཀྱང༌། །ང་ན་མ་ར་ལ་མཐར་ཡང༌། །འ་དང་མཐའ་མེད་འང་དང་ཡང༌། །ཞེས་པ་སྟེ། རྩ་བར་བཤད་པ་ལྟར་གྱི་ཀྱང་དང༌། ཡང་དང༌། འང་གསུམ་པོ་དེ་ནི་ཚིག་རྒྱན་གཉིས་དང༌། དོན་གཞན་སྡུད་པའི་སྒྲར་འདོད་དེ།  དེ་གསུམ་གའི་རང་བཞིན་ཅན་ཡིན་པས་སོ། །སྦྱོར་ཚུལ་ནི། རྗེས་འཇུག་ག་དང་ད་དང་བ་དང་ས་དང་ད་དྲག་ཅན་གྱི་མཐར་ཀྱང་དང༌། ང་དང་ན་དང་མ་དང་ར་དང་ལ་བཅས་ཀྱི་མཐར་ཡང་དང༌། འ་དང་མཐའ་མེད་ཀྱི་མཐར་འང་དང་ཡང་ཐོབ་སྟེ། རྟག་ཀྱང༌། འདོད་ཀྱང༌། ཐོབ་ཀྱང༌། ཤེས་ཀྱང༌། རྟེནད་ཀྱང༌། འཛེརད་ཀྱང༌། བསལད་ཀྱང༌། མཐོང་ཡང༌། བདེན་ཡང༌། བསམ་ཡང༌། འགོར་ཡང༌། དཔལ་ཡང། དཀའ་འང༌། དཀའ་ཡང༌། འགྲོའང༌། འགྲོ་ཡང༌། ལྟ་བུ་ཞེས་སྦྱར་རོ། །དེས་ན། (Bཚིག་སྔ་ཕྱི་མཐུན་མི་མཐུན་སྡུད་པ་ཅི་རིགས་སྟོན་པའི་རབ་ཏུ་ཕྱེ་བའི་མཉན་བྱར་དམིགས་པ།) (Aརྒྱན་སྡུད་ཀྱི་སྒྲ)འི་མཚན་ཉིད། དེ་ལ་དབྱེ་ན་གསུམ་ལས། དང་པོ་ཚིག་སྔ་ཕྱི་མཐུན་པར་སྟོན་པའི་རྒྱན་དུ་གྱུར་པ་ནི། དཔེར་ན། (Cབླ་མ་མཆོག་ཀྱང་མཆོག ཆོས་བཤད་ཀྱང་བཤད། དོན་གྲུབ་ཀྱང་གྲུབ། མདོང་མཛེས་ཀྱང་མཛེས།)  ལམ་མཁྱེནད་ཀྱང་མཁྱེན། སྐད་འཛེརད་ཀྱང་འཛེར། ནོར་བསྩལད་ཀྱང་བསྩལ། རིན་བྱུང་ཡང་བྱུང༌། གཏམ་བདེན་ཡང་བདེན། དེ་བསམ་ཡང་བསམ། མདོག་དཀར་ཡང་དཀར། བློ་གསལ་ཡང་གསལ། ཡིད་དགའང་དགའ། ཡིད་དགའ་ཡང་དགའ། གོ་ས་མཐོའང་མཐོ། གོ་ས་མཐོ་ཡང་མཐོ། ལྟ་བུའོ། །གཉིས་པ་ཚིག་སྔ་ཕྱི་མི་མཐུན་པར་སྟོན་པའི་རྒྱན་དུ་གྱུར་པ་ནི། མེས་བསྲེག་ཀྱང་མ་ཚིག རྒྱུ་ཡོད་ཀྱང་སེར་སྣ་ཆེ། ཆོས་ཐོབ་ཀྱང་ཉམས་ལེན་མེད། ལས་བྱས་ཀྱང་དོན་མ་གྲུབ། ཕྱིནད་ཀྱང་མ་སླེབ། ཟེརད་ཀྱང་མ་ཉན། ལྷར་སྤྲུལད་ཀྱང་མ་དད། ཆུ་བཀང་ཡང་མ་ཁེངས། ཕ་མ་ཡིན་ཡང་མ་སྐྱོབ། མགོ་འཐོམ་ཡང་ལུས་བདེ། མདོག་སེར་ཡང་རིན་ཆེ། ལུས་དལ་ཡང་སེམས་ཞོངས༼བྲེལ༽། ཡིད་མཛའང་སླུ། ཡིད་མཛའ་ཡང་སླུ། ཧ་གོའང་མ་བཤད། ཧ་གོ་ཡང་མ་བཤད། ལྟ་བུའོ། །གསུམ་པ་དོན་གཞན་སྡུད་པ་ལ་འཇུག་པ་ནི། དཔེར་ན། བློ་མ་ཟད་མིག་ཀྱང་གསལ། ཁྱོད་ཀྱང་བདེན། ཐབ་ཀྱང་གྲང༌། གཞན་གྱིས་ཀྱང་བཏུད། རྒྱནད་ཀྱང་བཏགས། སྐད་བསྒྱུརད་ཀྱང་བྱས། ཕ་རོལད་ཀྱང་མཐོང༌། གདོང་ཡང་འཁྲུས། ལས་དོན་ཡང་སྒྲུབ། སྐོམ་ཡང་གསོ། མར་དཀར་ཡང་ཚོངས། ཟངས་མ་ཟད་དངུལ་ཡང་ཉོ། དོན་དཀའང་བགྱིད།  དོན་དཀའ་ཡང་བགྱིད། བླ་མའང་མཉེས། བླ་མ་ཡང་མཉེས། ལྟ་བུའོ། །རྩ་བ་དང་འདི་གཉིས་སུ་དངོས་སུ་མ་བསྟན་པ་ཅུང་ཟད་བཤད་ན། ཀྱང་ཡང་འང་གསུམ་དོན་གཞན་ལའང་འཇུག་སྟེ། རྩ་ཤེའི་ཊིཀ་ཆེན་རིགས་པའི་རྒྱ་མཚོ་ལས། ཡང་སྒྲ་ནི་གསུམ་སྟེ། ངེས་བཟུང་དང༌། རྣམ་པར་བརྟག་པ་དང༌། སྡུད་པའི་དོན་ཅན་ནོ། །ཞེས་དོན་གསུམ་ལ་འཇུག་པར་གསུངས་སོ། །དེ་ལ་ངེས་བཟུང་ནི། དཔེར་ན། བུམ་པ་མི་རྟག་པ་ཡང་ཡིན་སྐད་ཅིག་མ་ཡང་ཡིན། ཞེས་པ་ལྟ་བུའོ། །རྣམ་པར་བརྟག་པ་ནི། འོན་ཀྱང་དཔྱད་པར་བྱའོ། །ཞེས་པ་ལྟ་བུ་སྟེ། ཟླ་དགའི་ཡན་ལག་བརྒྱད་པའི་འགྲེལ་པ་ལས། འོན་ཀྱང་ནི་རྣམ་པར་བརྟག་པའོ། །ཞེས་གསུངས་པའི་ཕྱིར། སྡུད་པ་ནི། བླ་མའང་ཐུགས་མཉེས། ཞེས་སོགས་སྔར་བཤད་པ་ལྟ་བུའོ། །དེ་ལ་གཉིས་ལས།  དང་པོ་གོང་མས་འོག་མ་སྡུད་པ་ནི། ཆོས་ཀྱང་དྲན་ཏེ། ཆོས་མ་ཡིན་པ་མིན་ནོ། །ལྟ་བུའོ། །གཉིས་པ་འོག་མས་གོང་མ་སྡུད་པ་ནི། ལྷས་ཆར་ཕབ་སྟེ། ཀླུས་ཀྱང་འབེབས་སོ། །ལྟ་བུའོ། གཞན་ཡང༌། སྨོད་པ་ལ་འཇུག་པ་ནི། པོ་ཏི་ལྔ་ལ་སྦྱངས་ཀྱང་སྔོན་རྗེས་ཀྱི་ཡི་གེ་ཙམ་ལེགས་པར་མི་ཤེས་སོ། ། ལྟ་བུའོ། །དྲི་བ་ལ་འཇུག་པ་ནི། དུ་བ་ཡོད་ན་མེ་ཡོད་མོད་དུ་བ་མེད་ཀྱང་མེ་ཅི་ལྟར་ཡོད། ལྟ་བུའོ། །དོགས་པ་ལ་འཇུག་པ་ནི། གོང་བུ་འདི་བ་ལང་ཡིན་ཡང་ན་བ་མེན་ཡིན།  ལྟ་བུའོ། །ཐེ་ཚོམ་མེད་པ་ལ་འཇུག་པ་ནི། སངས་རྒྱས་ཀྱིས་སྒྲིབ་པ་སྤངས་པ་སྨོས་ཀྱང་ཅི་དགོས། ལྟ་བུ་སྟེ། བརྒྱད་སྟོང་འགྲེལ་ཆེན་ལས། སྨོས་ཀྱང་ཅི་དགོས་ཞེས་པ་ནི་སོམ་ཉི་ཅི་ཞིག་མཆིས་ཞེས་བྱ་བའི་ཐ་ཚིག་གོ །ཞེས་གསུངས་པའི་ཕྱིར། སྲིད་པ་ལ་འཇུག་པ་ནི། སྔོན་ཆད་མི་སྲིད་ཀྱང་ད་སྲིད། ལྟ་བུའོ། བསྐྱར་བའམ་བསྣན་པའི་སྒྲར་འཇུག་པ་ནི། ཡང་ཡང༌། སླར་ཡང༌། དེ་ནས་ཡང༌། ཡང་གསུངས་པ། ལྟ་བུའོ། །
	ལྔ་པ་ལྷག་བཅས་བཤད་པ་ལ་གཉིས། རྩ་བ་དང༌། འགྲེལ་པའོ།  །
དང་པོ་ནི། 	ལ་དོན་སུ་ལ་ཨུ་ཕྱིས་ནས། །
དེ་ལ་གསུམ་པའི་དང་པོ་སྦྱོར། །
དེ་ལ་ཨཱ་ལི་གསུམ་པ་སྦྱར། །
དེ་ནི་ལྷག་མ་དང་བཅས་པའོ། ། 
ཞེས་པ་སྟེ། སྔར་བཤད་པའི་ལ་དོན་གྱི་ནང་ཚན་སུ་ཞེས་པ་དེའི་ཨུ་ཡིག་སྟེ་ཞབས་ཀྱུ་ཕྱིས་ནས་ས་ཞེས་གནས་པ་དེ་ལ་ཀཱ་ལིའི་སྡེ་པ་གསུམ་པའི་དང་པོ་ཏ་ཡིག་སྦྱར་ཞིང༌། དེ་ལ་སླར་སྟེང་དུ་ཨཱ་ལི་གསུམ་པ་སྟེ་འགྲེང་བུ་སྦྱར་བས། སྟེ་ཞེས་གྲུབ་པ་དང༌། འོག་ན་འབྱུང་བའི་དེ་དང༌། ཤུགས་བསྟན་གྱི་ཏེ་རྐྱང་བཅས་གསུམ་པོ་དེ་རྣམས་ནི། ལྷག་མ་འདྲེན་པའི་དོན་དུ་འགྱུར་བས་ལྷག་བཅས་ཀྱི་སྒྲའོ། །ཞེས་པའོ། །
གཉིས་པ་འགྲེལ་པ་ནི། ཏེ་དེ་སྟེ་གསུམ་ལྷག་བཅས་ཏེ། །ན་ར་ལ་ས་དྲག་མཐར་ཏེ། །ད་དེ་ག་ང་བ་མ་འ། །མཐའ་མེད་རྣམས་ལ་ས་སྟེ་འཐོབ། །
ཅེས་པ་སྟེ། རྩ་བར་བཤད་པའི་ཏེ། དེ། སྟེ་གསུམ་པོ་དེ་རྣམས་ནི། མིང་ཚིག་གང་གི་མཐར་སྦྱར་ཡང་བསྟན་བྱའི་ལྷག་མ་འདྲེན་པའི་དོན་དུ་འགྱུར་བས་ལྷག་མ་དང་བཅས་པའི་སྒྲ་ཞེས་བྱ་བ་ཡིན་ཏེ། དེའི་དོན་དང་ལྡན་པས་སོ། །སྦྱོར་ཚུལ་ནི། རྗེས་འཇུག་ན་ར་ལ་ས་ད་དྲག་ཅན་དང་བཅས་པའི་མཐར་ཏེ་རྐྱང་དང༌། ད་ཡི་རྗེས་སུ་དེ་དང༌། ག་ང་བ་མ་འ་དང་མཐའ་མེད་རྣམས་ཀྱི་རྗེས་ལ་ས་སྟེ་འཐོབ་བོ། ། དེ་ཡང༌། ཡིན་ཏེ། འགྱུར་ཏེ། གསལ་ཏེ། བྱས་ཏེ། བསྟནད་ཏེ། གྱུརད་ཏེ། གསལད་ཏེ། བཤད་དེ། བཞག་སྟེ། བྱུང་སྟེ། བཀབ་སྟེ། ལམ་སྟེ། མངའ་སྟེ། བྱ་སྟེ། ལྟ་བུ་ཞེས་སྦྱར་རོ། །དེས་ན། (Bཚིག་དོན་སྔ་མ་མ་རྫོགས་པར་ཕྱི་མ་གཞན་འདྲེན་རྒྱུ་ཡོད་པར་སྟོན་པའི་མཉན་བྱར་དམིགས་པ།) (Aལྷག་བཅས་)ཀྱི་མཚན་ཉིད། དབྱེ་ན། སྨྲ་སྒོ་ལས། སྟེ་ནི་ལྷག་མ་ཡོད་པ་སྟེ། །མཚམས་སྦྱོར་བ་དང་དམ་བཅའ་དང༌། །གཞན་འདྲེན་པ་དང་གསུམ་དུ་འདོད། །ཅེས་པ་ལྟར་གསུམ་ལས། དང་པོ་ནས་དང་ཅིང་སོགས་ཀྱི་ཕྲད་དང་འཇུག་པ་མཐུན་པའི་མཚམས་སྦྱོར་ལྷག་བཅས་ནི། དཔེར་ན། (Cཆོས་ཉན་ཏེ་འགྲོ། །བཅར་ཏེ་འོང༌། ཉལ་ཏེ་གཉིད་ལོག ཡོས་བརྔོས་ཏེ་འཚིག མཐར་ཕྱིནད་ཏེ་སོང༌།)བཀའ་བསྒྱུརད་ཏེ་ཉན། ཆུ་བརྒལད་ཏེ་མར་བྱུག བསད་དེ་ཟ། ལམ་བཀག་སྟེ་སྡོད། གཟུགས་མཐོང་སྟེ་ཆགས། འབྲུ་བཏབ་སྟེ་སྐྱེས། དོན་བསམ་སྟེ་སྒོམས། ཡིད་དགའ་སྟེ་བདེ་བ་སྐྱེས། སྒོ་ཕྱེ་སྟེ་སོང༌། ལྟ་བུའོ། །དེ་ལ་ཡང་སྨྲ་སྒོ་ལས། བྱེད་དང་བྱ་བའམ་ཡང་ན་ནི།  །བྱ་བ་ཉིད་དུ་སྦྱོར་བ་གང༌། །ཚིག་གཉིས་རིམ་མམ་དུས་གཅིག་ཏུ། །སྦྱོར་བར་བྱེད་པ་མཚམས་སྦྱོར་ཡིན། །ཞེས་པ་ལྟར་གསུམ་ལས། དང་པོ་ཚིག་སྔ་མ་བྱེད་པ་དང༌། ཕྱི་མ་བྱ་བར་སྦྱོར་བས་འདྲེན་བྱེད་དང་འདྲེན་བྱ་དུས་རིམ་པར་འཇུག་པ་ནི། མདའ་འཕངས་ཏེ་ཕོག ལྷ་བསྒྲུབས་ཏེ་གྲུབ། ལྟ་བུའོ། །གཉིས་པ་ཚིག་སྔ་ཕྱི་གཉིས་ཀ་བྱ་བར་སྦྱོར་ཞིང་དུས་རིམ་གྱིས་འཇུག་པ་ནི། དཀོན་མཆོག་མཆོད་དེ་ལས་བྱས། ཕྱག་འཚལ་ཏེ་ཆོས་ཉན། བླ་མ་མཇལ་ཏེ་དད་པ་སྐྱེས། ལྟ་བུའོ། །གསུམ་པ་ཚིག་སྔ་ཕྱི་གཉིས་ཀ་བྱ་བར་སྦྱོར་ཞིང་དུས་སྔ་ཕྱི་མེད་པ་ནི། འཛུམ་དམུལ་ཏེ་མདངས་ཕྱུང༌། འཕར་ཏེ་འགྲོ། ཚེག་སྒྲ་དང་བཅས་ཏེ་འབར། ལྟ་བུའོ། །གཉིས་པ་ནི། སྨྲ་སྒོ་ལས། གང་ཞིག་གིས་ནི་སྔ་མ་ལ། །གསལ་བར་བྱེད་པ་དམ་འཆའ་བ། །ཞེས་པ་ལྟར།  ཚིག་སྔ་མ་དམ་བཅས་པ་དེའི་གསལ་བྱེད་དམ་སྒྲུབ་བྱེད་དུ་ཚིག་ཕྱི་མ་འདྲེན་པའི་དམ་བཅའ་ལྷག་བཅས་ནི། དཔེར་ན། དེ་དགེ་འདུན་ཡིན་ཏེ། དགེ་བ་ལ་གཅིག་ཏུ་འདུན་པ་བསྐྱེད་པའི་ཕྱིར། དེ་ནི་ལོགས་སུ་བཅར་ཏེ། བཀའ་འདྲིས་ཞུས་པའོ། །དེ་དང་དེའི་དོན་འགལ་ཏེ། གཞི་མཐུན་མི་སྲིད་པས་སོ། །དེ་སངས་རྒྱས་ཏེ། སྒྲིབ་གཉིས་ཀྱི་གཉིད་སངས་ཤིང་ཤེས་བྱ་ལ་བློ་གྲོས་རྒྱས་པའོ། །དེ་ནི་ཀུན་མཁྱེནད་ཏེ། ཆོས་ཀུན་མཁྱེན་པའོ། །དེ་ནི་རབ་འབྱོརད་ཏེ། དྲིས་ཤིང་ལན་འདེབས་པའི་མཆོག་གོ །དེ་ནི་ཚུ་རོལད་ཏེ། སོ་སྐྱེས་ཀྱི་སའོ། །བུམ་པ་ཡོད་དེ། ཚད་མས་དམིགས་པའོ། །སྒྲ་ནི་མི་རྟག་སྟེ། བྱས་པའི་ཕྱིར། དེ་རྟག་པས་སྟོང་སྟེ། དོན་བྱེད་ནུས་པའོ། །ཁྱོད་ནི་ཆོས་ལ་སློབ་སྟེ། མཁས་པར་འདོད་པས་སོ། །དངོས་པོ་ནི་གསུམ་སྟེ། བེམ་པོ་དང་ཤེས་པ་དང་ལྡན་མིན་འདུ་བྱེད་དོ། །དེ་ནི་ནམ་མཁའ་སྟེ། ཐོགས་རེག་བཀག་པའི་མེད་དགག་གོ །བདེན་པ་ནི་བཞི་སྟེ། སྡུག་བདེན་དང་ཀུན་འབྱུང་དང་འགོག་བདེན་དང་ལམ་བདེན་ནོ། །ལྟ་བུའོ། །དེ་ལ་ཡང་དབྱེ་བ་འདྲེན་པ་དང༌། གཏན་ཚིགས་འདྲེན་པ་དང༌།  ངེས་ཚིག་འདྲེན་པ་དང༌། རྒྱས་བཤད་འདྲེན་པ་སོགས་ནང་གསེས་མང་དུ་ཡོད་དོ། །དབྱེ་བ་འདྲེན་པ་ནི། ཡོད་པ་ནི་གཉིས་ཏེ། རྟག་པ་དང་དངོས་པོའོ། །དཀོན་མཆོག་ནི་གསུམ་སྟེ། སངས་རྒྱས་དང་ཆོས་དང་དགེ་འདུན་ནོ། །གཏན་ཚིགས་འདྲེན་པ་ནི། གཞི་འདི་ན་ཤིང་ཡོད་དེ། ཤུགས་པ་ཡོད་པའི་ཕྱིར། །རང་རྒྱུ་མེ་སྔ་མ་སྔོན་དུ་སོང་སྟེ། དུ་བ་ཡིན་པའི་ཕྱིར། ལྟ་བུའོ། ངེས་ཚིག་འདྲེན་པ་ནི། འདི་ནི་དགྲ་བཅོམ་པ་སྟེ། ཉོན་མོངས་པའི་དགྲ་མ་ལུས་པ་བཅོམ་པའི་ཡོན་ཏན་དང་ལྡན་པའོ།  །འདི་ནི་གྲྭ་པ་སྟེ། གྲྭ་ཅན་གྱི་གོས་གྱོན་པའོ། །ལྟ་བུའོ། །རྒྱས་བཤད་འདྲེན་པ་ནི། ལམ་ལ་བློ་སྦྱངས་དགོས་ཏེ། །ཕྱི་མ་མངོན་མཐོའི་གོ་འཕང་ཙམ་དོན་དུ་གཉེར་བ་སྐྱེས་བུ་ཆུང་ངུའི་ལམ་དང༌། རང་ཉིད་གཅིག་པུ་ཐར་པའི་གོ་འཕང་དོན་གཉེར་གྱི་བསམ་པས་བདེན་པ་བཞིའི་འཇུག་ལྡོག་བསམ་པ་སྐྱེས་བུ་འབྲིང་གི་ལམ་དང༌། རང་ཉིད་གཅིག་པུ་ཞི་བདེ་དོན་གཉེར་ཙམ་མ་ཡིན་པར་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པའི་ཐབས་བྱང་ཆུབ་ཀྱི་སེམས་རིན་པོ་ཆེ་དང་རྒྱལ་སྲས་ཀྱི་སྤྱོད་པ་སོགས་སྐྱེས་བུ་ཆེན་པོའི་ལམ་ལ་དམིགས་རྣམ་དྲན་ཤེས་ལེགས་པར་སྐྱོང་དགོས་སོ། །བསླབ་པ་ཀུན་གྱི་གཞི་འཛིན་ཅིང༌། །ཞེས་གསུངས་ཏེ། བསླབ་པ་ནི་ལྷག་པ་ཚུལ་ཁྲིམས་དང་ལྷག་པ་ཏིང་ངེ་འཛིན་དང་ལྷག་པ་ཤེས་རབ་ཀྱི་བསླབ་པ་གསུམ་ནང་པ་ལ་གྲགས་པ་དང༌། ཕྱི་རོལ་པ་ལའང་ཚངས་པར་སྤྱོད་པའི་བརྟུལ་ཞུགས་ཀྱི་བསླབ་པ་མང་དུ་འབྱུང་ངོ༌། །ལྟ་བུའོ། །གསུམ་པ་ནི་སྨྲ་སྒོ་ལས། ལྷག་མ་ཡོད་ཙམ་སྟོན་འགྱུར་ཞིང༌། །དེ་ལས་གཞན་གྱུར་གཞན་འདྲེན་པའོ། །ཞེས་པ་ལྟར། མཚམས་སྦྱོར་དང་དམ་བཅའ་གཉིས་སུ་མི་གཏོགས་པའི་ལྷག་མ་ཡོད་ཙམ་སྟོན་པའི་གཞན་འདྲེན་ལྷག་བཅས་ནི། དཔེར་ན། ཤར་དུ་བརྒྱ་བྱིན་ཏེ། ལྷོར་གཤིན་རྗེའོ། ནང་དུ་གཏེར་ཏེ། ཕྱི་རུ་ས་རྡོ། ལུག་ལ་བལ་ཏེ། ར་ལ་རལ་ལོ༼ར་སྤུ།༽ །ཁྱོད་ནི་མཁས་ཏེ། ཁྱོད་ནི་བཙུན་ནོ། །བླ་མ་བསྟེནད་ཏེ། བླ་མ་མཆོད། ཚེ་དབང་བསྐུརད་ཏེ། བུམ་པ་འཇོག འདི་ལ་ཁལ་བཀལད་ཏེ། དེ་ལ་ཁལ་མེད་དོ། །གཞི་འདིར་བསྡད་དེ། འདིར་ཉལ་ལོ། །ཁྲ་བོ་དེ་ནི་སྟག་སྟེ། ནག་རིལ་དེ་ནི་ཁྱིའོ། །གོང་བུ་དེ་ནི་བ་ལང་སྟེ། ཞོལ་མོ་འདི་ནི་འབྲི་མོའོ། །དེ་ནི་ཐབ་སྟེ། འདི་ནི་ཟངས་བུའོ། ཁལ་གྲངས་གསུམ་སྟེ། བྲེ་ཚད་དྲུག་ཅུའོ། །ཆོས་ཤེས་པ་དཀའ་སྟེ། འཇིག་རྟེན་སླའོ། །འདི་ནི་མི་སྟེ། འདི་ནི་ལྷའོ། ལྟ་བུའོ། །
	དྲུག་པ་འབྱེད་སྡུད་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	རྗེས་འཇུག་ཡི་གེ་བཅུ་པོ་ལ། །
དྲུག་པ་སྦྱར་ན་འབྱེད་སྡུད་ཡིན། །
ཞེས་པ་སྟེ། རྗེས་འཇུག་གི་ཡི་གེ་བཅུ་པོ་དེ་རྣམས་ལ་དེ་ཉིད་ཀྱི་དྲུག་པ་མ་ཡིག་སྦྱར་བས། གམ་ངམ་སོགས་སུ་གྲུབ་པ་དེ་དག་དང༌། ཤུགས་བསྟན་ཏམ་བཅས་པ་དེ་རྣམས་ནི། སོ་སོར་འབྱེད་པ་དང་སྡུད་པའི་སྒྲ་འཇུག་པ་ཡིན་ནོ། །ཞེས་པའོ། ། 
གཉིས་པ་འགྲེལ་པ་ལ་གཉིས། དངོས་དང༌། ཞར་བྱུང་ཚིག་གི་རྐང་པ་སྐོང་མི་སྐོང་གི་ཁྱད་པར་བཤད་པའོ། །དང་པོ་ནི། གམ་ངམ་དམ་ནམ་བམ་མམ་འམ། །རམ་ལམ་སམ་ཏམ་འབྱེད་སྡུད་དེ། །སྦྱོར་ཚུལ་སླར་བསྡུའི་སྐབས་དང་མཚུངས། །ཞེས་པ་སྟེ། རྩ་བར་བཤད་པ་ལྟར་གྱི། གམ། ངམ། དམ། ནམ། བམ། མམ། འམ། རམ། ལམ། སམ།  ཏམ་བཅས་བཅུ་གཅིག་པོ་དེ་རྣམས་ནི། དབྱེ་གཞི་གཅིག་ལས་བྱེ་བྲག་སོ་སོར་འབྱེད་པ་དང༌། ཚིག་དོན་མང་པོ་ཕྱོགས་གཅིག་ཏུ་སྡུད་པའི་སྒྲ་འཇུག་པ་ཡིན་ཏེ། འབྱེད་སྡུད་དེའི་དོན་དང་ལྡན་པས་སོ། །སྦྱོར་ཚུལ་ནི། སྔར་སླར་བསྡུའི་སྐབས་སུ་བསྟན་པ་དང་མཚུངས་པར་ད་དྲག་ཅན་གྱི་མཐར་ཏམ་དང༌། མཐའ་མེད་རྣམས་ལ་འམ། གཞན་རྣམས་རང་རང་གི་མིང་མཐའི་རྗེས་སུ་མཐུན་པར་སྦྱར་དགོས་ཏེ། དཔེར་ན། འཇིནད་ཏམ།  གྱུརད་ཏམ། སྩལད་ཏམ། ཀླུ་འམ། མིག་གམ། གདོང་ངམ། སྟོད་དམ། སྦྱིན་ནམ། འཐོབ་བམ། འཇམ་མམ། མཐའ་འམ། དོར་རམ། རྒྱལ་ལམ། བྱས་སམ། ལྟ་བུ་ཞེས་སྦྱར་རོ། །དེས་ན། (Bགཞི་གཅིག་དུ་མར་ཕྱེ་བ་དང་དུ་མ་གཅིག་ཏུ་བྱེད་པ་གང་རུང་གིས་བསྡུས་པའི་མཉན་བྱར་དམིགས་པ།) (Aའབྱེད་སྡུད་)ཀྱི་མཚན་ཉིད། དེ་ལ་དབྱེ་ན། འབྱེད་པ་དང་སྡུད་པ་གཉིས་སོ། །དང་པོ་དབྱེ་གཞི་གཅིག་ལས་བྱེ་བྲག་གཉིས་སམ་མང་པོ་ཕྱེ་བའི་འབྱེད་པ་ལ་འཇུག་པ་ནི། དཔེར་ན། (Cརིག་གནས་ནི་ལྔ་སྟེ། ནང་དོན་ནམ་གཏན་ཚིགས་སམ། །སྒྲ་འམ། བཟོ་རིག་གམ། གསོ་བ་རིག་པའོ།) །མཆོད་པའི་རྫས་ནི། མཆོད་ཡོན་ནམ། མེ་ཏོག་གམ། བདུག་སྤོས་སམ། སྣང་གསལ་ལམ། དྲི་ཆབ་བམ། ཞལ་ཟས་སམ། རོལ་མོ་རྣམས་སོ། །ཤེས་བྱ་ནི་གཉིས་ཏེ། ཀུན་རྫོབ་བམ། དོན་དམ་བདེན་པའོ། །ལྟ་བུའོ།  །གཉིས་པ་ཚིག་དོན་གཉིས་སམ་མང་པོ་ཕྱོགས་གཅིག་ཏུ་བྱེད་པའི་སྡུད་པ་ལ་འཇུག་པ་ནི། དཔེར་ན། ཀུན་རྫོབ་བམ། དོན་དམ་པའི་བདེན་པ་ནི་ཤེས་བྱའོ། །སྙན་ངག་གམ། མངོན་བརྗོད་དམ། སྡེབ་སྦྱོར་རམ། རྩིས་སམ།  བཟློས་གར་ལྔ་ནི་རིག་གནས་ཆུང་བའོ། །རིག་ཚོགས་དྲུག་གམ། བཞི་བརྒྱ་པའམ། སྤྱོད་འཇུག་གམ། འཇུག་པའམ། བྱམས་ཆོས་སྡེ་ལྔའམ། མངོན་པ་ཀུན་བཏུས་སམ། མཛོད་དམ། རྣམ་འགྲེལ་ལམ། འདུལ་བ་མདོ་རྩ་བ་ལ་སོགས་པ་ནི། ཚད་ལྡན་གྱི་གཞུང་ཆེན་ནོ། །ལྟ་བུའོ། །གཞན་ཡང་གདམ་ང་ཅན་ལ་འཇུག་པ་ནི། འབྲུ་འདོད་དམ། རྩམ་པ་འདོད། གསེར་ལེན་ནམ། དངུལ་ལེན། བ་ལང་བཞོ་འམ། མཛོ་མོ་བཞོ། ལྟ་བུའོ། །དྲི་བ་ལ་འཇུག་པ་ནི། བདག་ཡོད་དམ་མེད། འཇིག་རྟེན་མཐའ་དང་ལྡན་ནམ་མི་ལྡན། མོ་ཡིན་ནམ་ཕོ་ཡིན།  ལྟ་བུའོ། །ཐེ་ཚོམ་ཅན་ལ་འཇུག་པ་ནི། སྒྲ་རྟག་གམ་མི་རྟག མི་ཡིན་ནམ་མིན། ལས་བྱས་སམ་མ་བྱས། ལྟ་བུའོ། །དེ་རྣམས་ཀྱང་དོན་གྱི་ཁྱད་པར་བརྟག་ཅིང་འབྱེད་པའི་དོན་ཅན་ཡིན་པས། དེ་འདྲའི་དམ་ནམ་ལ་སོགས་པའི་སྒྲའང་འབྱེད་པའི་སྒྲ་ཉིད་དུ་ངེས་སོ། །
	གཉིས་པ་ཞར་བྱུང་ཚིག་གི་རྐང་པ་སྐོང་མི་སྐོང་གི་ཁྱད་པར་བཤད་པ་ནི། 
ར་རུ་འི་ཡི་འང་ཡང་རྣམས། །རྐང་པ་མི་སྐོང་སྐོང་བའི་ཁྱད། །འོ་འུ་འམ་གྱི་གོང་དུ་ཚེག །མེད་དང་ཡོད་པའང་དེ་བཞིན་ཡིན། །
ཞེས་པ་སྟེ། སྔར་བཤད་པའི་ལ་དོན་གྱི་ར་དང་རུ། དྲུག་པའི་འི་དང་ཡི། རྒྱན་སྡུད་ཀྱི་འང་དང་ཡང་རྣམས་རྐང་པ་ཁ་སྐོང་མི་དགོས་ན་ར་དང༌། འི་དང༌། འང་འཐོབ་ཅིང༌། དེ་དག་ལ་རྐང་པ་ཁ་སྐོང་དགོས་པའི་ཚེ་རུ་དང༌། ཡི་དང༌། ཡང༌། འཐོབ་པ་ནི། ཚིག་གི་རྐང་པ་ཁ་མི་སྐོང་བ་དང་སྐོང་བའི་ཁྱད་པར་རོ། །སླར་བསྡུའི་འོ་དང༌། མིང་གི་འུ་འབྱེད་སྡུད་ཀྱི་འམ་རྣམས་ཀྱི་གོང་དུ་ཚེག་མེད་པ་དང་གོང་དུ་ཚེག་ཡོད་པའང་དེ་བཞིན་དུ་རྐང་པ་ཁ་སྐོང་མི་དགོས་ན་ཚེག་མི་ཐོབ་ཅིང༌། རྐང་པ་ཁ་སྐོང་དགོས་ན་ཚེག་ཐོབ་པ་ཡིན་ནོ། །དེ་རྣམས་དཔེར་ན། སྙིང་ཁར་བླ་མ་སྒོམ་ཁ་རུ། །པད་ཟླའི་སྟེང་དུ་གནས་པ་ཡི། །རང་གི་སེམས་དགའང་མཉམ་དུ་ཡང༌། །དབྱེར་མེད་དུ་ནི་བསྒོམས་འདི་མཚར། །དཀྱིལ་དུའོ་འདབ་རྒྱས་དབུས་སུ་འོ། །ཟེའུ་འབྲུར་བླ་མའི་ཁྱེ་འུ་བཞུགས། །མི་ངའམ་འགྲོ་བའི་སྐྱེས་བུ་འམ། །སྐྱབས་མཆོག་དེ་ལས་གཞན་དུ་ཅི། །ཞེས་རྐང་པའི་འགོར་ར་དང་འི་སོགས་སྦྲེལ་ནས་མཇུག་ཏུ་རུ་དང་ཡི་སོགས་ཕྲལ་བ་ལྟ་བུའོ། །ཡང་ན། རྐང་པ་ཁ་སྐོང་མི་དགོས་ན་ར་འི་འང་གསུམ་ཐོབ་པ་ནི། མདུན་གྱི་ནམ་མཁར་སེངྒེ་ཁྲི།  །བཀོད་ལེགས་པད་ཟླའི་གདན་སྟེང་དུ།  །དྲིན་ཅན་བླ་མའང་བདག་ཉིད་ལ། །ཤིན་ཏུ་དགྱེས་པའི་ཚུལ་གྱིས་ཞུགས། །ལྟ་བུ་དང༌། དེ་དག་ལ་རྐང་པ་ཁ་སྐོང་དགོས་ཚེ་རུ་ཡི་ཡང་གསུམ་ཐོབ་པ་ནི། རང་གི་མདུན་གྱི་ནམ་མཁའ་རུ། །རབ་མཛེས་པད་དཀར་ཟླ་ཡི་གདན། སྐྱབས་མཆོག་བཤེས་གཉེན་དམ་པ་ཡང༌། ཤིན་ཏུ་དགྱེས་པའི་ཚུལ་གྱིས་ཞུགས། །ལྟ་བུ་དང༌། འོ་འུ་འམ་གསུམ་ལ་རྐང་པ་ཁ་སྐོང་མི་དགོས་ན་ཚེག་མི་ཐོབ་པ་ནི། ཚངས་པའི་སྲས་མོའོ་ཀུན་གྱི་མཆོག །འདབ་རྒྱས་ཟེའུ་འབྲུ་ལས་འཁྲུངས་སོ། །ལྷ་མོའམ་ཡང་ན་ཆགས་བྲལ་ཏེ། །ཤེས་རབ་སྩོལ་བའི་ལྷ་མཆོག་གོ  །ལྟ་བུ་དང༌། ཁ་སྐོང་དགོས་ན་དེ་གསུམ་གྱི་གོང་དུ་བར་ཚེག་ཐོབ་པ་ནི། རབ་དཀར་ཡིད་འོང་མཛེས་པ་འདི། །མཚོ་བྱུང་དབྱངས་ཅན་ལྷ་མོའོ། །པད་དཀར་ཟེ་འུ་འབྲུ་ལས་འཁྲུངས།  །མི་འམ་ཡང་ན་ལྷ་མཆོག་གོ །ལྟ་བུའོ། །དེ་རྣམས་ཚིག་སྦྱོར་གྱི་བབས་ལ་བརྟག་སྟེ་སྦྱོར་ཚུལ་ཤེས་པར་བྱ་དགོས་སོ། །
	བདུན་པ་འབྱུང་ཁུངས་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། ནས་ལས་འབྱུང་ཁུངས་དགར་སྡུད་དེ། །ཞེས་པ་སྟེ། ནས་དང་ལས་ཞེས་པའི་སྒྲ་དེ་གཉིས་ནི། རྣམ་དབྱེ་ལྔ་པ་འབྱུང་ཁུངས་དང་དགར་བ་དང་ནས་ནི་སྡུད་པ་བཅས་ལ་འཇུག་པར་བྱེད་དེ། དེའི་ཚུལ་དང་མཐུན་པས་སོ། །གཉིས་པ་རྒྱས་པར་བཤད་པ་ལ་གཉིས།  འབྱུང་ཁུངས་དངོས་བཤད་པ་དང༌། དེ་དགར་སྡུད་ལ་འཇུག་པའི་ཚུལ་ལོ། །དང་པོ་ལ་གཉིས། རྩ་བ་དང༌།  འགྲེལ་པའོ། །
དང་པོ་ནི། 	རྗེས་འཇུག་ཡི་གེ་བཅུ་པོ་ཡི།  །
བཞི་པ་དགུ་པ་ལ་བཅུ་པ། །
སྦྱར་བ་འབྱུང་ཁུངས་ས་ཡིན་ཏེ། །
ཞེས་པ་སྟེ། རྗེས་འཇུག་ཡི་གེ་བཅུ་པོ་དེའི་བཞི་པ་ན་དང༌། དགུ་པ་ལ་གཉིས་སོ་སོར་བཅུ་པ་ས་ཡིག་སྦྱར་བས། ནས་དང༌། ལས་ཞེས་གྲུབ་པ་དེ་ནི། ཆོས་གང་ལས་གང་ཞིག་བྲལ་བའམ་འབྱུང་བ་སྟོན་པའི་དོན་དུ་མཚུངས་པར་འཇུག་པས་རྣམ་དབྱེ་ལྔ་པ་འབྱུང་ཁུངས་ཀྱི་ས་ཡིན་ཏེ། དེའི་རང་བཞིན་ཡིན་པའི་ཕྱིར། ཞེས་པའོ། །
	གཉིས་པ་འགྲེལ་པ་ནི། འབྱུང་ཁུངས་དངོས་ལ་གང་སྦྱར་ཐུས། །ཞེས་པ་སྟེ།  དེ་ལྟར་བཤད་པའི་འབྱུང་ཁུངས་དངོས་ལ་ནས་དང་ལས་གཉིས་གང་སྦྱར་ཡང་ཐུས་པ་ཡིན་ཏེ། དེ་ལྟར་དཔེར་བརྗོད་སྐབས་གསལ་བར་འགྱུར་བའི་ཕྱིར། ནས་ལས་དེ་དག་ཕྲད་རང་དབང་ཅན་ཡིན་པས་སྦྱོར་ཚུལ་རྗེས་འཇུག་གི་ཁྱད་པར་ལ་མི་ལྟོས་པར་མིང་མཐའི་རྗེས་འཇུག་ཐམས་ཅད་ཀྱི་མཐར་ཅི་རིགས་པར་སྦྱར་ཆོག་གོ །དེས་ན། (Hདཀའ་གསལ་མེ་ལོང་)ལས། གང་ཞིག་གང་ལས་འབྱུང་བ་འམ། །བྱེ་དང་ལྷུང་བའི་དོན་ལྡན་ན། །རྣམ་དབྱེ་ལྔ་པ་འབྱུང་ཁུངས་ཏེ། །དཔེར་ན་ཞལ་ནས་ཐོས་ལྟ་བུ། །ཞེས་པའི་དོན་ལྟར། (Bཆོས་གང་ཞིག་གང་ལས་བྱེ་བར་སྟོན་པའི་རིགས་སུ་གནས་པའི་མཉན་བྱར་དམིགས་པ།) (Aལྔ་པ་འབྱུང་ཁུངས་)ཀྱི་མཚན་ཉིད། དེ་ལ་དབྱེ་ན་དངོས་ཕལ་གཉིས་ལས། དང་པོ་འབྱུང་ཁུངས་དངོས་ལ། ནས་སྒྲ་སྦྱར་བ་ནི། དཔེར་ན། (Cབོད་ནས་ཆོས་དར། རྒྱ་གར་ནས་གྲུབ་ཐོབ། ཁ་༼ཆུལ་༽ཆེ་ནས་གུར་ཀུམ། གསེར་ཁ་ནས་གསེར། རྒྱ་མཚོ་ནས་ནོར་བུ།) བླ་མ་ནས་བྱིན་རླབས། ཁྲོན་པ་ནས་ཆུ། ལྟ་བུའོ། །ལས་སྒྲ་སྦྱར་བ་ནི། དཔེར་ན། སངས་རྒྱས་ལས་ཆོས། དམ་ཆོས་ལས་དགེ་འདུན། དགེ་འདུན་ལས་བཤད་སྒྲུབ། མཁས་པ་ལས་རིག་གནས། བ་ལས་འོ་མ། ཞིང་ལས་འབྲུ། །ཁམ་སྡོང་ལས་ཁམ་བུ། ལྟ་བུའོ། །གཉིས་པ་འབྱུང་ཁུངས་དངོས་མ་ཡིན་ཡང་སྐབས་དེར་དེ་ལས་བྱུང་བས་འབྱུང་ཁུངས་དངོས་དང་འདྲ་བས་ཕལ་པ་ནི། དཔེར་ན། བྲག་ནས་ཆུ། སྐས་ནས་བབས། གནམ་ནས་ཆར། བྱང་ནས་རླུང་གཡོས། ཆོས་ནས་བཤད། རྟ་ལས་ལྷུང༌། ས་ལས་ལྡང༌།  བྲག་ལས་མཆོངས། ནུབ་ལས་སྤྲིན་ལངས། རི་ལས་ལྷུངས། ལྟ་བུའོ། །ལས་ཀྱི་སྒྲ་རྒྱུ་མཚན་ལ་འཇུག་པ་ནི། དུ་བ་ལས་མེར་ཤེས། ཆུ་སྐྱར་ལས་ཆུར་ཤེས། སྐྱེ་ཞིང་འཇིག་པ་ལས་དངོས་པོར་རྟོགས། ནོག་དང་རྭ་ལས་བ་ལང་དུ་ངེས། རུ་མཚོན་ལས་ཤིང་རྟ་རུ་དཔོག ལྟ་བུ་སྟེ། དེ་ཡང་མེར་ཤེས་པ་སོགས་རྒྱུ་མཚན་ཅན་དེ་དུ་བ་མཐོང་བ་སོགས་ཀྱི་རྒྱུ་མཚན་ལས་བྱུང་བའི་ཕྱིར་འབྱུང་ཁུངས་དང་འདྲ་བའི་རྣམ་དབྱེ་ལྔ་པར་འཇོག་གོ །
	གཉིས་པ་དེ་དགར་སྡུད་ལ་འཇུག་པའི་ཚུལ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི།  དགར་དང་སྡུད་པའང་དེ་བཞིན་ཡིན། །
ཞེས་པ་སྟེ། ནས་དང་ལས་ཀྱི་སྒྲ་དེ་དག་འབྱུང་ཁུངས་ཁོ་ནར་མ་ཟད། དགར་བའི་དོན་ལའང་འཇུག་ཅིང༌། དེ་ལས་ནས་ཀྱི་སྒྲ་ནི་མཚམས་འཛིན་ཅིང་སྡུད་པའི་དོན་དུའང་དེ་བཞིན་དུ་འཇུག་པ་ཡིན་ནོ། །ཞེས་པའོ། །
	གཉིས་པ་འགྲེལ་པ་ནི། རིགས་མཐུན་དགར་ནས་མི་མཐུན་ལས། །སྡུད་ལ་ནས་སྒྲ་ཁོ་ན་འཇུག །ཅེས་པ་སྟེ། བཤད་མ་ཐག་པའི་ནས་དང་ལས་ཀྱི་སྒྲ་དེ་དག་འབྱུང་ཁུངས་སུ་མ་ཟད། དགར་གཞི་ལས་ལོགས་སུ་དགར་བའི་རིགས་མཐུན་དགར་བ་ལ་ནས་སྒྲ་དང༌། རིགས་མི་མཐུན་དགར་བ་ལ་ལས་སྒྲ་འཇུག་ཅིང༌། སྡུད་པ་ལ་ནི་ནས་སྒྲ་ཁོ་ན་འཇུག་པ་ཡིན་ནོ། །དགར་གཞི་དང་དགར་ཆོས་རིགས་མཐུན་པ་ལ་ནས་སྒྲ་འཇུག་པ་ནི། དཔེར་ན། བླ་མའི་ནང་ནས་མཁས་བཙུན་བཟང་གསུམ་འཛོམ་པ་ལེགས། གྲྭ་པའི་དཀྱིལ་ནས་ཡོན་ཏན་ཅན་རྒྱལ། ལྷ་རྣམས་ཀྱི་ནང་ནས་བརྒྱ་བྱིན་མཆོག མིའི་ཁྲོད་ནས་རྒྱལ་པོ་མཐོ། བུད་མེད་ཀྱི་ཁོངས་ནས་གཟབ་མཆོར་ཅན་མཛེས། བྱའི་ཁྲོད་ནས་ཀ་ལ་པིངྐ་སྐད་སྙན། ལས་ཀྱི་ནང་ནས་དགེ་ལས་བཟང༌། སྣམ་བུའི་ཁྲོད་ནས་བོད་སྣམ་མཆོག  ཆུའི་ནང་ནས་གངྒ་ལེགས། ལྟ་བུའོ། །དགར་གཞི་དང་དགར་ཆོས་རིགས་མི་མཐུན་པ་ལ་ལས་སྒྲ་འཇུག་པ་ནི། དཔེར་ན། གྲོང་ལས་དགོན་པ་སྐྱིད། དངུལ་ལས་གསེར་དཀོན། ལྷའི་རྟེན་ལས་དལ་འབྱོར་གྱི་ལུས་རྟེན་ལྷག མི་ལས་ཀླུ་བསོད་ནམས་དམན། ཕྱི་པ་ལས་ནང་པ་ལེགས། རྐང་འགྲུལ་ལས་རྟ་པ་མགྱོགས། ཀློག་པ་ལས་བསམ་པ་དགའ། དུད་འགྲོ་ལས་དམྱལ་བ་སྡུག བདེ་འགྲོ་ལས་ངན་འགྲོ་མང༌། ལྟ་བུའོ། །ཡང་དེ་ལ་རིགས་སོགས་དགར་བ་བཞི་ལས། པྲ་ཏི་དང་སི་ཏུ་གཉིས་ཀས་སྔ་མ་གསུམ་འདོད་པས། རྫས་དགར་བ་སི་ཏུ་མི་འདོད་ཀྱང་པྲ་ཏིས་བཞེད་དོ།  །དེ་ལ་རིགས་དགར་བ་ནི། ལྷ་མ་ཡིན་ལས་ལྷ་བཟང༌། རིགས་བཞིའི་ནང་ནས་རྒྱལ་རིགས་གཙོ། གླང་ལས་མཛོ་ཕན། ལྟ་བུའོ། །བྱ་བ་དགར་བ་ནི། དལ་བར་སྡོད་པ་ལས་ཡི་གེ་འབྲི་བ་དགའ། བསོད་ནམས་བསགས་ནས་བདེ་འབྲས་ལ་སྤྱོད། རིགས་གནས་གཞན་སློབ་པ་ལས་ནང་དོན་རིག་པ་ལ་བརྩོན་པ་ལེགས། ལྟ་བུའོ། །ཡོན་ཏན་དགར་བ་ནི།  གསེར་དངུལ་གཉིས་ལས་གསེར་གོང་ཆེ། བ་རྣམས་ཀྱི་དཀྱིལ་ནས་ནག་མོ་འོ་མ་མང༌། སྣམ་བུ་ལས་དར་གོས་རེག་བྱ་འཇམ། ལྟ་བུའོ། །རྫས་དགར་བ་ནི། གོས་སོགས་ཀྱི་ཁྲོད་ནས་ཆོས་གོས། ཡོ་བྱད་གཞན་ལས་ལྷུང་བཟེད་མཁོ། ཁ་ཟས་ཀྱི་དཀྱིལ་ནས་ཤ་སྐམ་པོ། །ལྟ་བུའོ། །གོང་གསལ་དེ་རྣམས་ལས། བླ་མ་དང་གྲྭ་པ་སོགས་ནི་དགར་གཞི །མཁས་བཙུན་བཟང་གསུམ་འཛོམ་པ་དང་ཡོན་ཏན་ཅན་སོགས་ནི་དགར་བྱའམ་དགར་ཆོས། ལེགས་པ་དང་རྒྱལ་བ་སོགས་ནི། དགར་བྱེད་དམ་ཁྱད་པར་འབྱེད་བྱེད་དོ། །ནས་སྒྲ་སྡུད་པ་ལ་འཇུག་པ་ནི། དཔེར་ན། གཟུགས་ནས་རྣམ་མཁྱེན་བར། སྤྱི་གཙུག་ནས་རྐང་མཐིལ་བར། དེང་ནས་སང་ཉི་མ་མ་ཤར་གྱི་བར། གཅིག་ནས་བརྒྱའི་བར། བོད་ནས་རྒྱ་གར་བར་ལམ་ཇི་ལྟར་ཡོད། ལྟ་བུའོ། །འདིར་ཁོ་ན་སྨོས་པ་ནི། སྨྲ་སྒོ་ལས། སྡུད་པ་དག་དང་མཚམས་སྦྱོར་ནི། །ནས་ལ་ཅུང་ཟད་ལྷག་པ་ཡིན། །ཞེས་ནས་ཀྱི་སྒྲའི་འཇུག་པ་ཕལ་ཆེར་ལས་སྒྲ་དང་མཐུན་ཀྱང༌། སྡུད་པ་དང་མཚམས་སྦྱོར་གཉིས་ལ་ལས་མི་འཇུག་ཅིང་ནས་འཇུག་པས། ནས་ཀྱི་འཇུག་པ་ལྷག་པར་བཤད་པའི་དོན་དང་མཐུན་པའི་ཆེད་དུའོ། །ནས་ཀྱི་སྒྲ་མཚམས་སྦྱོར་ལྷག་བཅས་ལ་འཇུག་ཚུལ་ནི། དཔེར་ན། མགོ་འདུད་ནས་ཕྱག་བྱས།  ཕྱག་འཚལ་ནས་ཆོས་ཉན། མཆོད་པ་ཕུལ་ནས་ཟས་ཟ། ལག་པ་བརྐྱངས་ནས་བཟུང༌། མིག་ཕྱེ་ནས་བལྟས། ལྟ་བུའོ། །དེ་ལྟར་དགར་སྡུད་གཉིས་ཀ་ཡང་རྣམ་དབྱེ་ལྔ་པ་འབྱུང་ཁུངས་ཀྱི་ཁོངས་སུ་གཏོག་པ་ཡིན་ཏེ། དགར་བ་ནི། དགར་གཞི་ལས་དགར་ཆོས་བྱེ་བ་ལྟར་སྣང་བ་དང༌། སྡུད་པ་ནི་ཐོག་མ་གང་ནས་བརྩམས་པ་དེ་ལས་བསྡུ་བྱ་རྣམས་བྱུང་བ་ལྟར་སྣང་བ་ཡིན་པའི་ཕྱིར་རོ། །
	བརྒྱད་པ་འབོད་པའི་སྒྲ་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	གང་མིང་བརྗོད་པའི་དང་པོ་རུ། །
ཀྱེ་སྦྱར་བ་ནི་བོད་པ་ཡིན། །
ཞེས་པ་སྟེ། གང་ཡང་རུང་བའི་མིང་བརྗོད་པའི་ཐོག་མར་ཀྱེ་ཞེས་སྦྱར་བ་ནི། ཡུལ་ཁྱད་པར་ཅན་ལ་འབོད་པ་གསལ་བར་བྱེད་པའི་སྒྲ་ཡིན་ལ། ཤུགས་བསྟན་ཀྭ་ཡེ་དང་ཀྭ་དང་ཝ་ཡེ་ནི་ཡུལ་འབྲིང་དམན་དག་ལ་བོད་པ་གསལ་བྱེད་ཀྱི་སྒྲ་ཡིན་ནོ། །ཞེས་པའོ། །
གཉིས་པ་འགྲེལ་པ་ནི། ཀྱེ་དང་ཀྭ་ཡེ་བོད་སྒྲ་སྟེ། །ཕལ་ཆེར་མིང་གི་ཐོག་མར་སྦྱོར། །ཞེས་པ་སྟེ། ཡུལ་གང་ཡང་རུང་བའི་མིང་བརྗོད་པའི་ཐོག་མ་དང་མཐའ་མ་གང་རུང་དུ། ཀྱེ་དང་ཀྭ་ཡེ་དང་ཀྭའི་དང་ཝས་སོགས་འབོད་པ་གསལ་བྱེད་ཀྱི་སྒྲ་སྦྱར་བ་ནི། རིམ་པ་བཞིན་དུ་ཡུལ་མཆོག་བར་དམན་གསུམ་ལ་འབོད་པར་བྱེད་པའི་སྒྲ་སྟེ། དེ་ཡང་ཕལ་ཆེར་མིང་གི་ཐོག་མར་སྦྱོར་ཞིང༌། གཞན་དུ་ན་མིང་གི་བར་དང་མཐའ་མ་ལ་ཡང་སྦྱར་བར་རིགས་སོ། །དེས་ན། (Bཐོག་མཐའ་གང་རུང་དུ་བོད་པ་གསལ་བྱེད་ཀྱི་སྒྲ་སྦྱར་བའི་རིགས་སུ་གནས་པའི་མཉན་བྱར་དམིགས་པ།) (Aབརྒྱད་པ་འབོད་སྒྲ)འི་མཚན་ཉིད། དེ་ལ་ཡུལ་མཆོག་ལ་མིང་གི་ཐོག་མར་ཀྱེ་ཞེས་སྦྱར་བ་ནི། དཔེར་ན། (Cཀྱེ་བླ་མ་རིན་པོ་ཆེ། ཀྱེ་རྒྱལ་བའི་སྲས། ཀྱེ་མིའི་དབང་པོ།) །ཀྱེ་ལྷ་ཡི་ལྷ། ཀྱེ་དགེ་རྒན། ལྟ་བུའོ། །ཡུལ་བར་པ་ལ་མིང་གི་ཐོག་མར་ཀྭ་ཡེ་ཞེས་སྦྱར་བ་ནི། དཔེར་ན། ཀྭ་ཡེ་བློ་ལྡན། ཀྭ་ཡེ་ཆོས་གྲོགས། ཀྭ་ཡེ་མཛའ་བོ། །ཀྭ་ཡེ་ཡིད་མཐུན། ཀྭ་ཡེ་ལས་བྱེད། ལྟ་བུའོ། །ཡུལ་དམན་པ་ལ་མིང་གི་ཐོག་མར་ཝས་ཞེས་སྦྱར་བ་ནི། དཔེར་ན། ཝས་དབང་འདུས། ཝས་བཟོ་པ། ཝས་མགར་བ། ཝས་ལྷམ་མཁན། ཝས་གླུ་གར་མཁན།  ལྟ་བུའོ། །དེ་རྣམས་ཚིག་གི་བར་དུ་སྦྱར་བ་ནི། དགེ་བའི་བཤེས་ཀྱེ་རིག་གནས་སྩོལ། །དབྱངས་ཅན་མ་ཀྱེ་སྙིང་ལ་ཞུགས། །མཛའ་གྲོགས་ཀྭ་ཡེ་གཏམ་བཟང་གླེང༌།  །གླུ་གར་མཁན་ཝས་གླུ་དབྱངས་ལེན། །ལྟ་བུའོ། །དེ་རྣམས་ཡུལ་མཆོག་བར་དམན་གསུམ་ལ་མིང་ཚིག་གི་མཐར་སྦྱར་བ་ནི། དཔེར་ན། ཚངས་སྲས་མ་ཀྱེ། ལྷ་དབང་ཀྱེ། བློན་ཆེན་ཀྱེ། བློ་གསལ་ཀྭས། སློབ་གྲོགས་ཀྭས། ཚེ་རིང་ཀྭས། མགར་བ་ཝས། གཤན་པ་ཝས། རིགས་ངན་ཝས། ལྟ་བུ་དང༌། དངོས་གྲུབ་མཆོག་སྩོལ་བླ་མ་ཀྱེ། །ཤེས་རབ་བསྐྱེད་ཅིག་འཇམ་དབྱངས་ཀྱེ།  །ལས་རོག་གྱིས་ཤིག་བློ་མཐུན་ཀྭས། །ར་ལུག་མ་བསད་གཤན་པ་ཝས།  །ལྟ་བུའོ། །ཀྱེ་ཞེས་པ་སོགས་རྣམ་དབྱེ་ཡིན་ཞིང་འབོད་པ་གསལ་བྱེད་ཀྱི་སྒྲ་སྟེ། ཀྱེ་བླ་མ་ཞེས་པ་སོགས་མིང་དང་སྦྱར་ན་རྣམ་དབྱེའོ། །

༢ རྗེས་འཇུག་ལ་མ་ལྟོས་པའི་ཕྲད་རང་དབང་ཅན་བཤད་པ།

	གཉིས་པ་རྗེས་འཇུག་ལ་མ་ལྟོས་པའི་ཕྲད་རང་དབང་ཅན་བཤད་པ་ལ་དྲུག ནི་སྒྲ་བཤད་པ། དང་སྒྲ་བཤད་པ། དེ་སྒྲ་བཤད་པ། སྤྱི་སྒྲ་བཤད་པ། བདག་སྒྲ་བཤད་པ། དགག་སྒྲ་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	གང་མིང་མཐའ་དང་མཐུན་པ་ཡི། །
བཞི་པ་ལ་ནི་ཨི་སྦྱར་བ། །
དགར་དང་བརྣན་པའི་ཚིག་ཏུ་འགྱུར། །
ཞེས་པ་སྟེ། གང་ཡང་རུང་བའི་མིང་ཚིག་གི་མཐའ་དང་མཐུན་པར་སྦྱར་དུ་རུང་བའི་ཕྲད་རྗེས་འཇུག་བཞི་པ་ན་ཡིག་ལ་དབྱངས་ཨི་སྦྱར་བས། ནི་ཞེས་གྲུབ་པ་དེ་ནི། དགར་བ་དང་ནན་ཏན་དུ་བརྣན་པའི་སྒྲའམ་ཚིག་ཏུ་འགྱུར་རོ། །ཞེས་པའོ། །གཉིས་པ་འགྲེལ་པ་ནི། ནི་ནི་དགར་དང་བརྣན་པའི་སྒྲ། །ཞེས་པ་སྟེ། དེ་ཡང་ནི་ཞེས་པའི་སྒྲ་དེ་ནི་དགར་གཞི་ལས་ཐ་དད་དུ་དམིགས་བསལ་ནས་དགར་བའི་དོན་དང༌། དོན་གང་ཡིན་པ་དེ་ལ་ངེས་བཟུང་ངམ་ནན་ཏན་དུ་བརྣན་པའི་དོན་ལ་འཇུག་པའི་སྒྲ་ཡིན་ཏེ། དེའི་ཚུལ་དང་མཐུན་པས་སོ། །དགར་བ་ལ་ལྔ་ལས། དང་པོ་མཆོག་ཏུ་དགར་བ་ནི། དཔེར་ན། བླ་མ་ནི་དཀོན་མཆོག་གསུམ་ལས་ཕུལ་དུ་བྱུང་བའོ། །དགེ་སློང་ནི་མིའི་ཁོངས་ནས་ཚངས་པར་སྤྱོད་པའོ། །བློན་པོ་རྣམས་ཀྱི་ནང་ནས་འདི་ནི་མཆོག་གོ ། རྒྱ་གར་ནི་ཡུལ་གཞན་ལས་ལེགས་པའོ། །ཁྱབ་འཇུག་ནི་ལྷ་རྣམས་ལས་བརྟུལ་ཕོད་པའོ། །ལྟ་བུའོ། །གཉིས་པ་དམན་པར་དགར་བ་ནི། དཔེར་ན། ཟངས་རག་སོགས་ཀྱི་ཁྲོད་ནས་ལྕགས་ནི་ཐ་མའོ།   །བྱ་རྣམས་ཀྱི་ནང་ནས་སྤུབ་ཤུས་ནི་དྲི་ངན་པ་ཅན་ནོ། །ཆུ་རྣམས་ལས་བཙོག་ཆུ་ནི་དྲི་ང་བའོ།  །བྲེག་མཁན་ནི་མིའི་ཁོངས་ནས་རིགས་ངན་པའོ། །རིགས་རྣམས་ལས་ནི་གདོལ་པའི་རིགས་ཐ་ཆད་དོ། །ལྟ་བུའོ།  །གསུམ་པ་ཐ་དད་ཙམ་དུ་དགར་བ་ནི། དཔེར་ན། སངས་རྒྱས་ནི་ཆོས་དང་དགེ་འདུན་མ་ཡིན་ནོ། །བུམ་པ་ནི་ཀ་བ་དང་མི་གཅིག་གོ །ལྡན་མིན་འདུ་བྱེད་ནི་བེམ་ཤེས་གཉིས་ཀ་ལས་གཞན་ནོ། །བ་ལང་དང་རྟ་ནི་མི་འདྲའོ། །མཐིང་ག་ནི་སྔོ་བསངས་ལས་གཞན་ནོ། ལྟ་བུའོ། །བཞི་པ་དགར་གཞི་དངོས་སུ་སྨོས་པ་ནི། དཔེར་ན། གནས་བརྟན་རྣམས་ལ་ཆོས་འཆད་མཉམ་བཞག་བྱས་པ་ནི་བཟང་པོའོ།  །ཆོས་སྐྱོང་རྣམས་ལས་དྲེའུ་ལ་བཞོན་པ་ནི་ལྷ་མོའོ། །བུམ་པའི་ཁྲོད་ནས་དངུལ་གྱི་ལྟོ་ལྡིར་བ་ནི་དངུལ་བུམ་མོ། །ལྷ་ཡི་ནང་ནས་མིག་སྟོང་དང་ལྡན་པ་ནི་བརྒྱ་བྱིན་ནོ།  །ཀླུ་རྣམས་ལས་མགོར་ལྗང་པ་སྐྱེས་པ་ནི་ཨེ་ལའི་འདབ་ཀླུའོ། །ལྷ་རྣམས་ལས་གདོང་བཞི་དང་ལྡན་པ་ནི་ཚངས་པའོ།  །ལྟ་བུའོ། །ལྔ་པ་དགར་གཞི་དངོས་སུ་མ་སྨོས་པ་ནི། དཔེར་ན། སྐུ་མདོག་གསེར་བཙོ་མའི་མདངས་དང་ལྡན་པ་ནི་བཅོམ་ལྡན་འདས་སོ། །ཕྱག་སྟོང་སྤྱན་སྟོང་ཅན་ནི་སྤྱན་རས་གཟིགས་སོ།  །པཎ་ཞྭ་སྣེ་རིང་སེར་པོ་ཅན་ནི་རྗེ་ཙོང་ཁ་པའོ། །དཀར་པོ་བང་རིམ་ཡོད་པ་ནི་མཆོད་རྟེན་ནོ། །མཆོད་སྦྱིན་བརྒྱའི་བདག་ཉིད་ནི་བརྒྱ་བྱིན་ནོ། །ལྟ་བུའོ། ངེས་བཟུང་ངམ་བརྣན་པ་ལ་འཇུག་པ་ནི། དཔེར་ན། ཇ་ནི་བྱུང༌། མར་ནི་ཡོད།  རྩམ་པ་ནི་ཁུར། བག་ཕྱེ་ནི་བྱུང༌། ཡོ་བྱད་ནི་ཚང་ངོ༌། །ཞེས་དང༌། ཡང་བླ་མ་ནི་མཇལ། བཀའ་ཆོས་ནི་གསན། ཚེ་མདུད་ནི་བྱུང༌། སྨོན་ལམ་ནི་བཏབ། ཡོན་ནི་ཕུལ། ཞེས་དང༌། ཡང༌། བཅོམ་ལྡན་འདས་ཆོས་ཐམས་ཅད་ནི་ཐུགས་སུ་ཆུད། ཆོས་ཀྱི་འཁོར་ལོ་ནི་རབ་ཏུ་བསྐོར། སློབ་མའི་ཚོགས་དུལ་བ་མཐའ་ཡས་པ་ནི་མངའ། ལྟ་བུའོ། །དེ་ཡང་ཕྱོགས་སུ་འགྲོ་བ་ན་ཇ་དང་མར་སོགས་ཚང་མ་ཚང་ལྟ་བའི་ཚེ་དེ་དག་རེ་རེ་ནས་ངེས་བཟུངས་བྱེད་པ་སོགས་ཡིན་ནོ། །ཚིག་གི་ཁ་སྐོང་དུ་འཇུག་པ་ནི། དཔེར་ན། འགལ་འབྲས་ལ་ཡང་ཡུལ་དང་ནི། །ཞེས་དང༌། སྡོམ་པ་ཐམས་ཅད་ལྡན་པར་ནི། །ཞེས་དང༌། མཁས་པ་རྣམས་ལ་རྟག་ཏུ་ནི། །ལེགས་བཤད་ལེན་པ་བརྩོན་པར་བྱ། །ཞེས་པ་ལྟ་བུ་སྟེ། དེ་དག་ཀྱང་བརྣན་པའི་སྒྲ་ཉིད་ལས་མ་འདས་སོ། །
	གཉིས་པ་དང་སྒྲ་བཤད་པ་ལ་གཉིས།  རྩ་བ་དང༌། འགྲེལ་པའོ། །
དང་པོ་ནི། 	མིང་གང་རུང་བའི་བར་མཚམས་སུ། །
གསུམ་པ་ལ་ནི་གཉིས་པ་སྦྱར། །
དེ་ནི་སྡུད་དང་འབྱེད་པ་དང༌། །
རྒྱུ་མཚན་ཚེ་སྐབས་གདམས་ངག་ལྔའོ། །
ཞེས་པ་སྟེ། མིང་ཚིག་གང་ཡང་རུང་བའི་བར་མཚམས་རྣམས་སུ་རྗེས་འཇུག་གསུམ་པ་ད་ཡིག་ལ་གཉིས་པ་ང་ཡིག་སྦྱར་བས། དང་ཞེས་གྲུབ་པ་དེ་ནི། སྡུད་པ་དང་འབྱེད་པ་དང་རྒྱུ་མཚན་དང་ཚེ་སྐབས་དང་གདམས་ངག་སྟེ་དོན་ལྔ་ལ་འཇུག་པའོ། །ཞེས་པའོ། །
གཉིས་པ་འགྲེལ་པ་ནི། དང་ནི་སྡུད་འབྱེད་རྒྱུ་མཚན་དང༌། །ཚེ་སྐབས་གདམས་ངག་ལྔ་ལ་འཇུག ཅེས་པ་སྟེ། དེ་ལྟར་བཤད་པའི་དང་ཞེས་པའི་སྒྲ་དེ་ནི་ཚིག་སྔ་ཕྱི་ཕྱོགས་གཅིག་ཏུ་སྡུད་པ་དང༌། སོ་སོར་འབྱེད་པ་དང༌། རྒྱུ་མཚན་ཉིད་ཀྱི་དོན་དང༌། དུས་བརྗོད་པ་ཚེ་སྐབས་ཀྱི་དོན་དང༌། གཞན་ལ་བསླབ་བྱ་གདམས་ངག་བརྗོད་པ་སྟེ། དོན་ཚན་ལྔ་ལ་འཇུག་པ་ཡིན་ནོ། །དང་པོ་ཚིག་སྔ་ཕྱི་ཕྱོགས་གཅིག་ཏུ་སྡུད་པ་ནི། དཔེར་ན། ཚོགས་ལམ་དང༌། སྦྱོར་ལམ་དང༌། མཐོང་ལམ་དང༌། སྒོམ་ལམ་དང༌། མི་སློབ་ལམ་རྣམས་ནི་ལམ་མོ། །ཞེས་དང༌། གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་རྣམས་ནི་འདོད་ཡོན་ནོ། །ཞེས་དང༌། མེ་ལོང་དང༌། གྷི་ཝཾ་དང༌། ཞོ་དང༌། དུར་བ་དང༌། བིལ་བ་དང༌། དུང་དཀར་གཡས་འཁྱིལ་དང༌། ལི་ཁྲི་དང༌། ཡུངས་ཀར་རྣམས་ནི་བཀྲ་ཤིས་པའི་རྫས་སོ། །ལྟ་བུའོ། །བྲ་ཏིས་སྔ་ཕྱི་སྡུད་པར་ཡང་བཤད་པ་ནི། དཔེར་ན། བུམ་པ་མི་རྟག་སྟེ། ཀ་བ་དང་སྣམ་བུ་ཡང་ངོ༌། །བ་ལང་ནི་དུད་འགྲོ་སྟེ། རྟ་དང་བོང་བུ་ཡང་ངོ༌། །གཟིག་ནི་གཅན་གཟན་ཏེ། སེངྒེ་དང་སྟག་ཀྱང་ངོ༌། །ལྟ་བུ་དོན་སྔ་མར་སྦྱར་བའི་ཆོས་ཕྱི་མར་ཡང་སྦྱོར་བ་སྡུད་པ་དང༌། བུམ་པ་དང་ཀ་བ་དང་སྣམ་བུ་ཡང་བདག་མེད་དོ། །ནས་དང་གྲོ་དང་སོ་བ་ཡང་འབྲུ་སྣའོ། །སངས་རྒྱས་དང་ཆོས་དང་དགེ་འདུན་ཡང་དཀོན་མཆོག་གོ །ལྟ་བུ་ཕྱི་མའི་ཆོས་སྔ་མར་སྦྱོར་བ་སྡུད་པ་ཡིན་ནོ། །གཉིས་པ་གཞི་གཅིག་སོ་སོར་འབྱེད་པ་ནི། དཔེར་ན། དབང་པོ་ནི། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་རྣམས་སོ། །ཞེས་དང༌། ཆོས་ནི། དགེ་བ་དང༌། མི་དགེ་བ་དང༌། ལུང་མ་བསྟན་པའོ། །ཞེས་དང༌། ཕར་ཕྱིན་ནི། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱི་ཕར་ཕྱིན་རྣམས་སོ། །ལྟ་བུའོ། །གསུམ་པ་རྒྱུ་མཚན་ནི། དཔེར་ན། ལེགས་པར་བསླབས་པ་དང་མཁས་པར་འགྱུར་རོ། ནད་འཚེ་མེད་པ་དང་སྐྱིད་པོ་འབྱུང་ངོ༌། སྨན་ཟོས་པ་དང་ནད་སོས་སོ།  །ཆོས་མང་དུ་ཐོས་པ་དང་ལྷག་མཐོང་འཕེལ་ལོ། །དུ་བ་མཐོང་བ་དང་མེར་ཤེས་སོ།  །ཞེས་མཁས་པར་འགྱུར་བ་སོགས་ཀྱི་རྒྱུ་མཚན་ལེགས་པར་བསླབས་པ་སོགས་འགོད་པ་ལྟ་བུའོ། །བཞི་པ་ཚེ་སྐབས་ལ་འཇུག་པ་ནི། དཔེར་ན། ནམ་ལངས་པ་དང་ཆོས་བྱེད། ཉི་མ་ཤར་བ་དང་ཆོས་སྟོན་དྲངས། ཟླ་བ་ནུབ་པ་དང་དོན་གྲུབ། སྐར་མ་ས་ག་འཆར་བ་དང་བསྐོར་བ་གྱིས། ལོ་གསར་ཚེས་པ་དང་དགའ་སྐྱིད་བྱས། ལྟ་བུའོ། །པྲ་ཏིའི་སུམ་ཊིཀ་ཏུ། རྒྱུ་མཚན་དང་ཚེ་སྐབས་ལ་འཇུག་པ་གཉིས་མི་འགལ་བར་མཐོང་སྟེ། ཚིག་གསལ་ལས། འདིར་སྐྱེ་བ་བཀག་པ་བསྒྲུབ་པར་བྱ་བའི་ཆོས་སུ་འདོད་པ་དེའི་ཚེ། ཞེས་པ་འདིའི་དོན་འཆད་པ་ན། ལམ་རིམ་ཆེན་མོར། དོན་དམ་པར་སྐྱེ་བ་བཀག་པ་དེ། ཆོས་ཅན་དེ་དག་ལ་བསྒྲུབ་བྱའི་ཆོས་སུ་བསྟན་པ་དེའི་ཚེ་སྟེ། དེའི་ཕྱིར་ཞེས་གསུངས་པས། ཚེའི་ཚིག་ཕྲད་རྒྱུ་མཚན་ལ་འཇུག་ཅིང་དུས་དང་ལྡན་པ་ཡང་ཡིན་པ་བཞིན་ནོ། །འདིས་མཚོན་ནས་ཚེ་དང་དོན་གཅིག་པ། རྒྱུ་ཡོད་པ་ན་འབྲས་བུ་འབྱུང༌། རྒྱུ་ཡོད་པ་ལ་འབྲས་བུ་འབྱུང༌། རྒྱུ་ཡོད་པ་དང་འབྲས་བུ་འབྱུང་ལྟ་བུ། རྒྱུ་ཡོད་པའི་ཚེ་འབྲས་བུ་འབྱུང་ཞེས་བྱ་བ་ཡིན་པས། དུས་དང་རྒྱུ་མཚན་ལྷན་ཅིག་སྟོན་པར་འགྱུར་རོ། །ཞེས་གསུངས་སོ། །དེ་མཚུངས་བསྟན་དར་ལྷ་རམས་པའི་ཡིག་བཤད་ལས་ཀྱང༌། གང་གི་ཚེ་ན་ཞེས་པ་རྒྱུ་མཚན་ལ་ཡང་འཇུག་སྟེ། རྩ་ཤེས་ལས། གང་ཚེ་འགྲོ་བ་མེད་པ་ཡི། །ཞེས་པ་འགྲེལ་སྐབས། རྩ་ཤེས་ཊིཀ་ཆེན་ལས། གང་གི་ཚེ་སྟེ་གང་གི་ཕྱིར་ན་ཞེས་བཀྲལ་འདུག་པ་དང༌། ཞེས་བཤད་དོ། །ལྔ་པ་གདམས་ངག་ལ་འཇུག་པ་ནི། དཔེར་ན། སུམ་རྟགས་ཁྲིད་དང༌། ལེགས་པར་སློབས་དང༌། ཁ་དོན་གྱིས་དང༌། ཡིད་ལ་ཟུངས་དང༌། དོན་སྒོམས་དང་ལྟ་བུ་སྟེ། བྱ་བ་བཟང་པོ་དེ་དང་དེ་ལ་བསྐུལ་ཞིང་གྱིས་ཤིག་པའི་བརྡ་བརྗོད་པའོ། །
	གསུམ་པ་དེ་སྒྲ་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	གང་མིང་གི་ནི་ཡ་མཐའ་རུ། །
གསུམ་པ་ལ་ནི་ཨེ་སྦྱར་བ། །
ཐ་སྙད་དབང་དུ་གསུམ་ཡིན་ཏེ། །
དངོས་པོའི་དབང་དུ་བཞི་རུ་འགྱུར། །
དུས་ཀྱི་དབང་དུ་གཉིས་ཡིན་ནོ། །
ཞེས་པ་སྟེ། གང་ཡང་རུང་བའི་མིང་གི་ཡ་མཐའ་སྟེ་ཐོག་མར་རྗེས་འཇུག་གསུམ་པ་ད་ཡིག་ལ་དབྱངས་ཨེ་སྟེ་འགྲེང་བུ་སྦྱར་བས། དེ་ཞེས་གྲུབ་པ་དེ་ནི་སྔར་མེད་ལ་གསར་དུ་ནན་གྱིས་བཏགས་པའི་ཐ་སྙད་ཙམ་གྱི་དབང་དུ་བྱས་ན་ཐ་སྙད་འདས་མ་ཐག་པ་དང༌། རྣམ་གྲངས་གཞན་ཅན་དང༌། ལྷག་བཅས་ཏེ་གསུམ་དང༌། ཆོས་སྤྱིའི་དངོས་པོའི་དོན་གཙོ་ཆེ་བའི་དབང་དུ་བྱས་ན། བདེན་པ་དང་གསང་བ་དང་བདག་དང་གཞན་གྱི་དངོས་པོ་སྟེ་བཞི་ལ་དུས་གསུམ་གར་འཇུག་པར་འགྱུར་ཞིང། དུས་ཀྱི་དབང་དུ་བྱས་ན་འདས་པ་དང་མ་འོངས་པ་གཉིས་ལ་འཇུག་པ་ཡིན་ནོ། །མིང་གི་ཡ་མཐར་གསུངས་པ་ནི་གཙོ་ཆེ་བའི་དབང་དུ་བྱས་ཀྱི་མཐའ་གཅིག་ཏུ་ངེས་པ་མ་ཡིན་པར་ཤེས་དགོས་སོ། །ཞེས་པའོ། །
གཉིས་པ་འགྲེལ་པ་ནི། མིང་གི་ཐོག་མའི་དེ་སྒྲ་ནི། །ཐ་སྙད་འདས་མ་ཐག་པ་དང༌། །རྣམ་གྲངས་གཞན་ཅན་གཉིས་ལ་འཇུག །
ཅེས་པ་སྟེ། འདིར་མིང་གི་ཐོག་མའི་དེ་སྒྲ་ལྷག་བཅས་ལ་འཇུག་ཚུལ་སྔར་བསྟན་ཟིན་ལ། དེ་མ་གཏོགས་པའི་དངོས་པོའི་དབང་དུ་བྱས་པ་བཞི་དང༌། དུས་ཀྱི་དབང་དུ་བྱས་པ་གཉིས་ཏེ། དྲུག་པོ་དེ་ཀུན་རྣམ་གྲངས་གཞན་ཡོད་པར་སྦྱོར་བའི་དོན་ཅན་དུ་འདུས་ནས། དེ་ཞེས་པའི་སྒྲ་ནི་ཐ་སྙད་འདས་མ་ཐག་པ་དང༌། རྣམ་གྲངས་གཞན་ཅན་གཉིས་ལ་འཇུག་པར་བཤད་དོ།  །བརྗོད་བྱ་སྤྱིའི་དོན་ལ་མ་དཔྱད་པར་བརྗོད་ཚུལ་དེ་ཉིད་ལ་ཐད་ཀར་བཏགས་པའི་དུས་འདས་མ་ཐག་པ་ལ་འཇུག་ཚུལ་ནི།  དཔེར་ན། བླ་མ་མཁས་པའོ། །དེ་བཙུན་པོའོ། །དེ་བཟང་པོའོ། །ཀ་བ་རིང་པོའོ། །དེ་ཕྲའོ། །དེ་ལ་ཟུར་ཡོད་དོ། །གྲོང་པ་ཕྱུག་པོའོ། །དེ་ལ་ནོར་ཡོད་དོ། །དེ་ལ་འབྲུ་ཡོད་དོ།  །རྟ་རྔམ་ཅན་ནོ། །དེ་ལ་བང་ཡོད་དོ། །དེ་ལ་འགྲོས་ཡོད་དོ། །ལྟ་བུའོ།  །གཞི་དེ་དངོས་སུ་མི་གསལ་ཡང་དེ་སྒྲའི་ཤུལ་དུ་དོན་གྱི་རྣམ་གྲངས་གཞན་ཞིག་སྦྱོར་རྒྱུ་ཡོད་པར་སྟོན་པའི་དོན་ཅན་ལ་འཇུག་ཚུལ་ནི། དཔེར་ན། དེ་རིག་པ་རྣོ། དེ་ཐོས་པ་མང༌། དེ་བསམ་པ་ཅན་ནོ། །དེ་བསོད་ནམས་ཆེ། དེ་སྟོབས་དང་ལྡན། དེ་དབང་ཐང་ཆེའོ། །དེ་ཤུས་ཤིག དེ་ལ་ཡི་གེ་བྲིས། དེ་མདོག་དཀར་རོ། །དེ་སོད་ཅིག དེ་གཟུགས་ཆེ། དེ་རྒྱགས་པའོ། །ཞེས་དེ་སྒྲའི་ཤུལ་དུ་རིག་པ་རྣོ་བའི་སྐྱེས་བུ་སོགས་གོ་རྒྱུ་ཡོད་པ་ལྟ་བུའོ། །བརྗོད་བྱ་ལྷག་མ་འདྲེན་པའི་ལྷག་བཅས་ལ་འཇུག་ཚུལ་ནི། དཔེར་ན། བླ་མེད་བྱང་ཆུབ་ཏུ་སེམས་བསྐྱེད་དེ། སྤྱོད་པ་ཕྱིན་དྲུག་ལ་སློབ། ཅེས་པ་ལྟ་བུ་སྔར་མང་དུ་བཤད་ཟིན་ཅིང༌། ལྷག་བཅས་ཀྱི་དེ་སྒྲ་ནི་རང་ཉིད་ཀྱི་ཤུལ་དུ་དོན་གཞན་མི་མཚོན་ནོ། །དེ་དག་ནི་སྨྲ་སྒོ་ལས། འདས་དང་རྣམ་གྲངས་གཞན་ཅན་དང༌། །ལྷག་མ་དག་དང་བཅས་པའོ། །ཞེས་པའི་དོན་ཡང་ཡིན་ནོ། །རྩ་བར། དངོས་པོའི་དབང་དུ་བཞི་རུ་འགྱུར། །ཞེས་པ་ལྟར་བཞི་ལས། དང་པོ་བདེན་པའི་དངོས་པོ་སྟོན་པ་ལ་འཇུག་པ་ནི། དཔེར་ན། དེ་ཁོ་ན་ཉིད་དོ། །དེ་དེ་བཞིན་ནོ། །དེ་རང་ཡིན་ནོ། །དེ་ཁོ་ནར་འདུག་གོ །དེ་དེ་བཞིན་དུ་གནས་སོ། །དེ་བཞིན་ཉིད་དོ། །དེ་ལྟར་ལགས་སོ།  །ལྟ་བུ་དངོས་པོ་རྣམས་ཀྱི་ཀུན་རྫོབ་པ་དང་དོན་དམ་པའི་ངོ་བོ་ཉིད་དྲང་པོར་གོ་བར་བྱེད་ཅིང་ཡིད་ཆེས་པར་བྱེད་པའོ།  །གཉིས་པ་གསང་བའི་དངོས་པོ་སྟོན་པ་ལ་འཇུག་པ་ནི། དཔེར་ན། དེ་མ་སྟོན་ཅིག དེ་མ་ཟེར་ཅིག དེ་བཤད་པར་མི་བྱ། ཁྱོད་ཀྱི་དེ་ལེགས་པར་གྲུབ་བམ། དེ་བསྒྲག་པར་མི་བྱ། དེ་མི་མངོན་པར་བྱོས་ཤིག དེ་ལོགས་སུ་སྦོས། ལྟ་བུ་གཞན་གྱིས་ཤེས་ཀྱིས་དོགས་ནས་དོན་དངོས་སུ་མི་སྨྲ་བར་ཟུར་གྱིས་གོ་བར་བྱེད་པའོ།  །གསུམ་པ་བདག་གི་བའི་དངོས་པོ་སྟོན་པ་ལ་འཇུག་པ་ནི། དཔེར་ན། བདག་གི་ལྷ་དེ། ཁོ་བོའི་ནོར་དེ། ངའི་གོས་དེ། རང་གི་དངུལ་དེ། བདག་གི་ཕྲེང་བ་དེ་རྒྱུས་ཤིག དེ་ངའི་རྒྱན་ཆའོ། །ཁོ་བོའི་གླེགས་བམ་དེ་ཀློགས་ཤིག ཅེས་པ་ལྟ་བུ་དངོས་པོ་དེ་བདག་ཉིད་དང་འབྲེལ་བར་གོ་བའོ།  །བཞི་པ་ཕ་རོལ་པོ་གཞན་གྱི་དངོས་པོ་སྟོན་པ་ལ་འཇུག་པ་ནི། དཔེར་ན། ཁྱོད་ཀྱི་དེ། དེས་བསྟན་པ་དེ་ནི། གཞན་གྱི་ནོར་བུ་དེ། ཁྱོད་ཀྱི་བུམ་པ་དེ། ཀ་བ་དེ་དྲང་པོ། །གོས་དེ་གྱོན། ཀ་བ་དེ་འདེགས་ནུས་སམ། ཞེས་དེ་སྒྲའི་ཤུལ་གྱི་དངོས་པོ་དེ་ཕ་རོལ་པོ་གཞན་གྱིས་ཡིན་པར་གོ་བ་ལྟ་བུའོ། །དེ་དག་ནི་སྨྲ་སྒོ་ལས། བདེན་པ་དག་དང་གསང་བ་དང༌། །བདག་གི་བ་དང་ཕ་རོལ་པོ།  །དངོས་པོ་དག་ལ་འཇུག་པ་བཞི། །ཞེས་པའི་དོན་ཡང་ཡིན་ནོ། །རྩ་བར། དུས་ཀྱི་དབང་དུ་གཉིས་ཡིན་ནོ། །ཞེས་པ་ལ་གཉིས་ལས།  དང་པོ་འདས་པའི་དུས་བརྗོད་པ་དང་འབྲེལ་བ་ལ་འཇུག་པ་ནི། དཔེར་ན། ཁ་སང་གི་དུས་དེ་ལ། ཞིང་འདིར་སྟོན་པ་བྱོན་སྐབས་དེར། ཕག་ལོ་དེར་བོད་བཅོམ། སྔོན་དེ་བཞིན་གཤེགས་པ་འཁོར་བ་འཇིག་འཇིག་རྟེན་དུ་བྱོན་པ་དེའི་ཚེ། ན་ནིང་གི་ལོ་དེ་ལ། ཁ་སང་གི་ཉི་མ་ཤར་བ་དེའི་ཚེ། སྐད་ཅིག་མ་སྔ་མ་དེར། ལྟ་བུའོ། །གཉིས་པ་མ་འོངས་པའི་དུས་བརྗོད་པ་དང་འབྲེལ་བ་ལ་འཇུག་པ་ནི། དཔེར་ན། སང་གི་དུས་དེ་ཙ་ན་འདི་བྱེད། ཚེ་ལོ་བརྒྱད་ཁྲིར་གྱུར་པ་དེའི་སྐབས་རྒྱལ་བ་བྱམས་པ་འབྱུང༌། རྣམ་འདྲེན་ལྔ་པའི་བསྟན་པ་དེ་དང་མཇལ་བར་སྨོན། དེའི་དུས་ན་འཁོར་ལོ་སྒྱུར་བའི་རྒྱལ་པོ་དུང་ཞེས་བྱ་བ་འབྱུང་བར་འགྱུར་རོ།  །སང་ཉི་མ་ཤར་བའི་དུས་དེར་འགྲོའོ། །ཕྱི་ལོ་དེར་མནོ་བསམ་བཏང༌། སྟོན་དུས་དེ་ལ་འབྲས་བུ་འབྱུང༌། །ལྟ་བུའོ། །དེ་དག་ནི་སྨྲ་སྒོ་ལས། འདས་པ་དང་ནི་མ་འོངས་པའི།  །དུས་གཉིས་ལ་ནི་འཇུག་པ་ཡིན། །ཞེས་པའི་ཡང་དོན་ནོ། །དེ་སྒྲ་མི་འཇུག་པ་གཉིས་ལས། དང་པོ་བདག་ཉིད་ཀྱི་དངོས་པོ་ལ་དེ་སྒྲ་འཇུག་པ་མ་ཡིན་ཏེ། རང་གིས་རང་ལ་དེ་ཞེས་མི་བརྗོད་པའི་ཕྱིར། གཉིས་པ་ད་ལྟར་བའི་དུས་ལ་ནི་ནམ་ཡང་མི་འཇུག་སྟེ། ད་ལྟའི་བསྐལ་པ་འདིར། ད་ལྟའི་ལོ་འདིར། དེ་རིང་གི་དུས་འདིར་ཞེས་སོགས་སྦྱོར་དགོས་པ་ལས། ད་ལྟའི་བསྐལ་པ་དེར་སོགས་མི་སྦྱོར་བའི་ཕྱིར། སྨྲ་སྒོ་ལས། མི་འཇུག་པ་ནི་གཉིས་ཡིན་ཏེ། །བདག་ཉིད་ད་ལྟ་ཉིད་ལ་སྤང༌། །ཞེས་གསུངས་སོ།  །ད་ལྟ་བའི་དུས་ལ་མི་འཇུག་ཀྱང་སྤྱིའི་དངོས་པོའི་དོན་གཙོ་བའི་སྒོ་ནས་ཕྱེས་པས་དུས་གསུམ་གའི་དངོས་པོ་ལ་འཇུག་སྟེ། འདས་པ་ལ་དམིགས་ནས་བརྗོད་པ། སྔོན་གྱི་ཚེ་འཕགས་པའི་ཡུལ་དེ་ན། ཞེས་པ་ལྟ་བུ་དང༌། ད་ལྟ་བ་ལ། རྡོ་བ་དེ་ཁྱོད་ཀྱིས་འདེགས་ནུས་སམ། ལྟ་བུ་དང༌། མ་འོངས་པ་ལ། འཚང་རྒྱ་བར་འགྱུར་བ་དེ། ཞེས་པ་ལྟ་བུ་ཚིག་གྲོགས་ཀྱི་དོན་ལས་རིག་པར་བྱ་སྟེ། སྨྲ་སྒོ་ལས། དངོས་པོའི་དུས་ནི་མི་འདོར་ཏེ། །ཀུན་ལ་རབ་ཏུ་སྦྱར་བར་བྱ། ཞེས་གསུངས་པས་སོ། །
	བཞི་པ་སྤྱི་སྒྲ་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	གང་མིང་བརྗོད་པའི་དང་པོ་རུ། །
དང་པོ་ལ་ནི་གཉིས་པ་སྦྱར།  །
སྤྱི་ལ་ཁྱབ་པ་ཉིད་དུ་འགྱུར། །
ཞེས་པ་སྟེ། གང་ཡང་རུང་བའི་མིང་བརྗོད་པའི་དང་པོར་རྗེས་འཇུག་དང་པོ་ག་ལ་གཉིས་པ་ང་སྦྱར་བས། གང་ཞེས་གྲུབ་པ་དེ་ནི་གཙོ་བོར་དོན་གྱི་བྱེ་བྲག་དམིགས་སུ་མི་འཛིན་པར་སྤྱི་ལ་ཁྱབ་པའི་དོན་ཅན་གྱི་སྒྲ་ཉིད་དུ་འགྱུར་རོ། །ཞེས་པའོ། །
གཉིས་པ་འགྲེལ་པ་ནི། ཅི་ཇི་སུ་གང་སྤྱི་སྒྲ་སྟེ། །ཞིག་སྟེ་སླད་འདྲ་ཕྱིར་ལ་ཅི། །སྙེད་སྲིད་ལྟར་བཞིན་སྐད་ལ་ཇི། །སུ་ནི་གང་ཟག་གང་ཀུན་ལའོ། །
ཞེས་པ་སྟེ། ཅི་དང་ཇི་དང་སུའི་སྒྲ་རྣམས་ཀྱང་རྩ་བར་བཤད་པའི་གང་སྒྲ་དང་འཇུག་པ་ཕལ་ཆེར་མཐུན་པས་སྤྱི་སྒྲ་ཞེས་བྱ་སྟེ། དོན་ཁྱད་པར་བ་རེ་རེ་ཙམ་དམིགས་སུ་མ་་བཟུང་བར་མཐའ་དག་ལ་ཁྱབ་པར་སྤྱིར་བརྗོད་པས་སོ། །སྦྱོར་ཚུལ་ནི། ཞིག་དང་སྟེ་དང་སླད་དང་འདྲ་དང་ཕྱིར་ཞེས་པའི་སྒྲ་རྣམས་ཀྱི་ཐོག་མ་ལ་ཅི་སྒྲ་སྦྱོར་ཏེ། ཅི་ཞིག་ཅི་སྟེ། ཅི་སླད། ཅི་འདྲ། ཅིའི་ཕྱིར་ཞེས་པ་དང༌། སྙེད་དང་སྲིད་དང་ལྟར་དང་བཞིན་དང་སྐད་ཅེས་པའི་སྒྲ་རྣམས་ཀྱི་ཐོག་མ་ལ་ཇི་སྒྲ་སྦྱོར་ཏེ། ཇི་སྙེད། ཇི་སྲིད། ཇི་ལྟར། ཇི་བཞིན། ཇི་སྐད་ཅེས་པ་ལྟ་བུའོ། །སུ་ཞེས་པ་ནི་སེམས་ལྡན་གྱི་སྐྱེས་བུ་གང་ཟག་ཁོ་ནར་འཇུག་སྟེ། གང་ཟག་ཞིག་ཡིན་ན་སུས་ཟེར། སུ་ལ་ཡོད་སོགས་བརྗོད་རིགས་ཀྱི། སེམས་མེད་ཀྱི་དངོས་པོ་གཞན་རྣམས་ལ་བརྗོད་མི་རིགས་སོ། གང་ཞེས་པ་ནི་སེམས་ལྡན་དང་སེམས་མེད་ཀྱི་ཆོས་ཀུན་ལ་འཇུག་པ་ཡིན་ནོ། །དེ་ཡང་ཅི་ཞིག་སོགས་ནི་དཔེར་ན། དོན་ཅི་ཞིག་བྱེད། གཏམ་ཅི་སྟེ་སྨྲས། ལས་ཅི་སླད་བགྱིད། ཡུལ་ཅི་འདྲ་འདུག སྐད་ཅིའི་ཕྱིར་འབོད། ཤེས་བྱ་ཇི་སྙེད་ཅིག་མཆིས། ཡུན་ཇི་སྲིད་བར་འགོར། ལྟད་མོ་ཇི་ལྟར་མཐོང༌། གནས་ཚུལ་ཇི་ཞིག་གདའ། གླུ་དབྱངས་ཇི་སྐད་ལེན། ལྟ་བུ་དང༌། ཚིགས་སུ་བཅད་ན། མཁས་མཆོག་ཐུ་མི་ཅི་ཞིག་བཞེད། །སུམ་རྟགས་རྩ་བ་ཅི་སྟེ་མཛད། །གངས་ལྗོངས་འགྲོ་ལ་ཅི་སླད་དུ། །ཕན་སེམས་བཟང་པོ་ཅི་འདྲ་བས། །ལེགས་པའི་དཔལ་ཡོན་ཅི་ཕྱིར་སྦྱིན། །ཇི་སྙེད་བཀའ་དྲིན་ཆེར་མཛད་པ། །ཇི་སྲིད་ཀུན་མཁྱེན་མ་ཐོབ་བར། །ཇི་ལྟར་གཞལ་བར་ནུས་མིན་པ། །ཇི་བཞིན་མིན་ཀྱང་ཆས་ཙམ་ཞིག །ཇི་སྐད་སུམ་རྟགས་དགོངས་འགྲེལ་གྱིས། །རིག་གནས་འདི་འདྲ་སུ་འདོད་པ། །གང་དག་དེ་ནི་མཁས་པའི་དཔལ། ལྟ་བུའོ། །སུ་ཞེས་པ་ནི། དཔེར་ན། ཆོས་སུས་བཤད། སུའི་རྣ་བས་ཐོས། དམ་ཆོས་སུ་ལ་འདུག སུ་ཞིག་ནོར་ངོམས་བྱེད། རི་ཁྲོད་སྒྲིམ་པ་སུ་ཡིན། ལྟ་བུ་དང༌། ཚིགས་སུ་བཅད་ན། དབེན་པའི་གནས་ཀུན་ཁྱོད་མཇལ་ན། །བླ་མ་དམ་པ་སུ་འདྲ་འདུག །དགེ་བཤེས་མཁས་པ་སུ་ཞིག་མཆིས། །སུ་ཞིག་དལ་འབྱོར་དོན་ལྡན་བགྱིད། །འདི་སྣང་ཞེན་བྲལ་སུ་ཞིག་ཡིན། །འཁོར་བདེར་མ་ཆགས་གང་སུ་དག །རྣམ་མཁྱེན་དོན་དུ་གཉེར་བ་སུ། །དེ་ལ་སུ་ཞིག་ཕྱག་མི་བྱེད། །ལྟ་བུའོ། །གང་ཞེས་པ་ནི་དཔེར་ན། གང་དུ་འགྲོ། གང་ཡོད། ཡུལ་གང་ནས་ཡིན། ཚོང་གང་འདྲ་འདུག ལྟ་བུ་དང༌། ཚིགས་སུ་བཅད་ན། གང་ཕྱིར་བཤེས་གཉེན་དམ་པ་ནི། །གང་ཉིད་རྒྱལ་བ་དངོས་ཉིད་དོ། །སྐྱོན་དུ་གང་ཞིག་མཐོང་བ་དེ། །གང་དག་ལས་སྒྲིབ་ཆེ་བའི་རྒྱུ། །ལྟ་བུའོ། །འགའ་ཞིག སྤྱི་སྒྲ་དངོས་དང་བྱེ་བྲག་ལ་འཇུག་པའི་སྤྱིའི་སྒྲ་ཞེས་སོ་སོར་སྨྲས་པ་འཐད་པར་མི་སེམས་ཏེ། བྱེ་བྲག་ལ་མི་འཇུག་པའི་སྤྱི་སྒྲ་མེད་པས་སོ། །འདིའི་གཏན་ཚིགས་གང༌། ཁྱོད་ཀྱི་ལྷ་གང་ཡིན། གང་བྱེད། ལྟ་བུ་སྤྱི་སྒྲ་འདྲི་བའི་དོན་དུ་སྦྱར་བ་ནི་ལེགས་པར་མཐོང་ངོ༌། །
	ལྔ་པ་བདག་སྒྲ་བཤད་པ་ལ་གཉིས། རྩ་བ་དང་འགྲེལ་པའོ། །
དང་པོ་ནི། 	གང་མིང་གི་ནི་མ་མཐའ་ན། །
པུ་ལིངྒ་ཡི་སྒྲ་མེད་པ། །
དེ་ལ་པུ་ལིངྒ་སྦྱར་ན། །
བདག་པོའི་སར་ནི་ཤེས་པར་བྱ། །
ཞེས་པ་སྟེ། གང་ཡང་རུང་བའི་མིང་གི་མ་མཐའ་རྣམས་སུ་པུ་ལིངྒ་སྟེ་སྐྱེས་བུའི་རྟགས་མཚོན་པར་བྱེད་པ། པུ་ཞེས་པ་པ་སྡེ་དང༌། ལིངྒ་ཞེས་པ་རྟགས་ཏེ། པ་སྡེ་ནས་འབྱུང་བའི་ཕོ་རྟགས་པ་དང༌། མོ་རྟགས་མ་དང༌། མ་ནིང་གི་རྟགས་བ་གསུམ་གྱི་སྒྲ་སྔར་མེད་པ་དེ་ལ་གསར་དུ་པུ་ལིངྒའི་སྒྲ་གསུམ་པོ་གང་རུང་སྦྱར་བ་ན། དེ་ནི་བདག་པོའི་དོན་གསལ་བར་བྱེད་པའི་སར་ནི་ཤེས་པར་བྱའོ། ཞེས་པའོ། །
གཉིས་པ་འགྲེལ་པ་ནི། ན་རོ་ཡོད་མེད་པ་བ་མ། །བདག་པོའི་སྒྲ་སྟེ་ག་ད་ན། །བ་མ་ས་དང་དྲག་མཐར་པ། །ང་འ་ར་ལ་མཐའ་མེད་ལ།  །བདག་སྒྲ་ཡར་གྱུར་བ་དང་ནི། །ཆ་ལ་པ་ཉིད་སྦྱོར་བ་ལེགས། །མིང་མཐའི་པ་བའང་ཕལ་ཆེར་འདྲ། །མ་ནི་ངེས་མེད་སྐབས་དང་སྦྱར། །
ཞེས་པ་སྟེ། ན་རོ་ཡོད་པའི་པོ་བོ་མོ་གསུམ་དང༌། ན་རོ་མེད་པའི་པ་བ་མ་གསུམ་སྟེ། དྲུག་པོ་དེ་ལ་བདག་པོའི་སྒྲ་ཞེས་བྱ་སྟེ། ཚིག་དེ་ཉིད་ཀྱི་ནུས་པས་བདག་པོའི་དོན་སྟོན་པར་ནུས་པས་སོ། །སྦྱོར་ཚུལ་ནི། རྗེས་འཇུག་ག་དང་ད་དང་ན་དང་བ་དང་མ་དང་ས་དང་ད་དྲག་ཅན་རྣམས་ཀྱི་མཐར་པོ་དང་པ་འཐོབ་པ་དང༌། རྗེས་འཇག་ང་དང་འ་དང་ར་དང་ལ་དང་མཐའ་མེད་ལྔའི་རྗེས་ལ་བདག་སྒྲ་ཡར་གྱུར་པའི་ཚེ་བོ་དང་བ་འཐོབ་པ་དང༌། བདག་སྒྲ་ཆ་ལ་གྱུར་པའི་ཚེ་པོ་དང་པ་ཉིད་སྦྱོར་བ་ལེགས་སོ། །བདག་སྒྲ་དེ་དག་སྔར་མིང་གི་ཆ་ཤས་སུ་མེད་པ། དོལ་ཡས། གྱོལ། ཕྱུག འགག ལྷ་རྩེ། ཆང་ལྟ་བུ་ལ་གསར་དུ་སྦྱར་བ་སྔར་གྱི་མིང་དོན་མི་སྟོན་པར། དེའི་བདག་པོའམ་དེར་སྡོད་མཁན་ལྟ་བུ་དོན་གཞན་ཞིག་སྟོན་པ་བདག་པོའི་སྒྲ་སྟེ་དཔེར་ན། དོལ་ཡས་པོ། གྱོལ་པོ། ཕྱུག་མོ། འགག་པ། ལྷ་རྩེ་བ། ཆང་མ་ལྟ་བུ་ཞེས་རང་འགྲེལ་དུ་བཤད་དོ། །ག་ད་སོགས་དེ་རྣམས་ལ་བདག་སྒྲ་པོ་དང་པ་འཐོབ་ཚུལ་ནི། དཔེར་ན། འཇོག་པོ། རྒད་པོ། རྐུན་པོ། ཁྲབ་པོ། གཏུམ་པོ། གྱོས་པོ། ཆོས་སྟོནད་པོ། གཏམ་ཟེརད་པོ། བཀའ་སྩལད་པོ། རྒྱ་ནག་པ། བོད་པ། པ་ཀི་ཏན་པ། དཔེ་ཐུབ་པ། བཀའ་རམས་པ། ཆོས་པ། ཕར་ཕྱིནད་པ། སྐད་བསྒྱུརད་པ། ཆུ་བསྐྱིལད་པ། ལྟ་བུའོ། །ང་འ་ལ་སོགས་པ་ལྔ་པོ་དེ་རྣམས་ཀྱི་མཐའ་ཅན་གྱི་མིང་དང་སྡེབ་ས་མེད་པ་བདག་སྒྲ་ཡར་གྱུར་ན་བ་ཕྱེད་ཝ་འཐོབ་པའི་བོ་དང་བ་ཐོབ་ཚུལ་ནི། དཔེར་ན། བག་རྐྱོང་བོ། ཡིད་མཛའ་བོ། མགོ་འཁོར་བོ། རྐང་གྱོལ་བོ། གཏོང་བ་བོ། ཟུར་ཁང་བ། བར་གདའ་བ། གསེར་མགར་བ། ཁ་ཆུལ་བ། ཉུང་ཏི་བ། ལྟ་བུའོ། །མིང་དང་སྡེབ་ས་ཡོད་པ་བདག་སྒྲ་ཆ་ལ་སོང་ན་པ་དང་པོ་ཉིད་སྦྱོར་བ་ཕལ་ཆེར་ལེགས་པ་ནི། དཔེར་ན། གཡུང་པོ། མདའ་པོ། སྒུར་པོ། དབུལ་པོ། ངན་འཇལ་བ་པོ། རོང་པ། མཐའ་པ། གུར་པ། ཞོལ་པ། ཀར་གྱི་ལོ་པ། ལྟ་བུའོ། །བདག་སྒྲ་མ་ཡིན་པ་མིང་མཐའི་པ་བའང་སྦྱོར་ཚུལ་ཕལ་ཆེར་དེ་དང་འདྲ་བ་ནི། དཔེར་ན། ལག་པ། ཡོད་པ། བདེན་པ། འཐོབ་པ། བུམ་པ་སོགས་དང༌། སྟོ་བ། དགའ་བ། འཁོར་བ། ཀ་བ། བདག་སྒྲ་མོ་དང་མ་ནི་འདི་ལ་འདི་ཐོབ་ཀྱི་ངེས་པ་མེད་པས་སྐབས་དང་སྦྱོར་དགོས་པ་ནི། དཔེར་ན། བཙུན་མོ། ཕྱུག་མོ། དཔལ་མོ། འབོད་མོ། དམན་མོ། ཇ་མ། ལས་མ། དགའ་མ། མེ་ཏོག་མ། ཆང་ཚོང་མ། རྒྱ་གར་མ། ལྟ་བུའོ། །འོ་ན་པ་དང་མ་གཉིས་ཕོ་མོའི་རྟགས་ཡིན་པར་གྲུབ་ཀྱང༌། བ་ཡིག་མ་ནིང་གི་རྟགས་ཡིན་པ་གང་གིས་སྒྲུབ་ཅེ་ན། སྨྲ་སྒོ་ལས། བ་ནི་སྤྱི་རུ་བཞག་པ་སྟེ། ཡུལ་དུས་ངེས་པར་མ་བཟུང་བའོ། །ཟ་བ་བཟའ་མ་ཟ་བོ་བཞིན། མ་ནིང་དག་ཏུ་བཞག་པར་བྱ། ཞེས་པས་སོ། ཤེས་ལྡན་དང༌། བློ་ཅན་དང༌། ནོར་ལྡན་དང༌། གོས་ཅན་ལྟ་བུ་ནི་གང་ཞིག་གང་ལ་ཡོད་པར་སྟོན་པའི་ཆ་ནས་བདག་སྒྲ་དང་འདྲ་བར་སྣང་ཡང༌། རྫ་ལྡན་དང༌། ཆུ་ཅན་དང༌། ལུས་ཅན་ལྟ་བུ་སྒྲ་དེ་རྣམས་བེམ་པོ་ལའང་འཇུག་པས་བདག་སྒྲ་དངོས་ནི་མ་ཡིན་ནོ། །གོང་གི་རྗེས་འཇུག་དང་མཐུན་པའི་སྦྱོར་ཚུལ་རྣམས་འཇུག་པ་མང་བའི་དབང་དུ་བྱས་ཀྱི། མཐའ་གཅིག་ཏུ་ངེས་པ་མ་ཡིན་ཏེ། བདག་སྒྲ་རྣམས་རྗེས་འཇུག་ལ་མ་ལྟོས་པའི་ཕྲད་རང་དབང་ཅན་དུ་བཤད་པ་དང༌། འདིར་ལྟོས་དགོས་པར་བསྟན་པ་གཉིས་འགལ་བས་སོ། །
	དྲུག་པ་དགག་སྒྲ་བཤད་པ་ལ་གཉིས། རྩ་བ་དང༌། འགྲེལ་པའོ། 
དང་པོ་ནི། 	གང་མིང་བརྗོད་པའི་ཡ་མཐའ་ན། །
སྟྲི་ལིངྒ་ཡི་སྒྲ་མེད་པ། །
དེ་ལ་སྟྲི་ལིངྒ་སྦྱར་ན། །
དགག་པའི་གནས་སུ་ཤེས་པར་བྱ། །
ཞེས་པ་སྟེ། གང་ཡང་རུང་བའི་མིང་བརྗོད་པའི་ཡ་མཐའ་སྟེ་ཐོག་མར་སྟྲི་ལིངྒ་སྟེ། མོ་རྟགས་ཀྱི་སྒྲ་སྔར་བཤད་ཟིན་པ་མ་ཡིག་དང་ཞར་གྱིས་ཐོབ་པ་མི་ཡིག་གཉིས་་སྔར་་མེད་པ་དེ་ལ་གསར་དུ་སྟྲི་ལིངྒ་སྦྱར་ན་སྦྱོར་ཡུལ་དོན་དེ་མ་ཡིན་པའམ་མེད་པར་སྟོན་པའི་དགག་པའི་གནས་སུ་ཤེས་པར་བྱའོ། །ཞེས་པའོ། །
གཉིས་པ་འགྲེལ་པ་ནི། མ་མི་མིན་མེད་དགག་སྒྲ་སྟེ། །མ་མི་ཐོག་མ་མིན་མེད་མཇུག །མ་ནི་བར་གྱིས་གསལ་བྱེད་ལའང༌། །
ཞེས་པ་སྟེ། དེ་ཡང་མ་མི་གཉིས་དང་དེའི་སྟེང་དུ་མིན་དང་མེད་གཉིས་ཏེ་བཞི་པོ་དེ་ལ་དགག་སྒྲ་ཞེས་བྱ་སྟེ། རང་གི་དགག་བྱ་ཡིན་པ་བཀག་པས་སོ། །སྦྱོར་ཚུལ་ནི། མ་དང་མི་གཉིས་དགག་བྱའི་ཐོག་མ་དང༌། མིན་དང་མེད་གཉིས་མཇུག་དང༌། མ་ནི་སྔ་ཕྱི་གཉིས་ཀ་དགག་པའི་བར་གྱི་གསལ་བྱེད་ལའང་འཇུག་གོ །དགག་སྒྲ་མ་དང་མི་གཉིས་དགག་བྱའི་ཐོག་མར་སྦྱོར་དགོས་པ་ནི། དཔེར་ན། མ་བྱས། མ་ཡིན། མ་ལུས། མ་ཤེས། མ་མཐོང༌། མ་ངལ། མ་བྱེད། མི་རིགས། མི་འགྱུར། མི་རྟག མི་འགལ། མི་དགོས། མི་བྱ། ཞེས་དགག་བྱ་བྱས་པ་དང་ཡིན་པ་སོགས་བཀག་པ་ལྟ་བུའོ།  །དེ་ཡང་ཚིག་གྲོགས་དང་སྡེབས་ན། སྡིག་པ་མ་བྱས། ཡོད་པ་མ་ཡིན། ལྷག་མ་མ་ལུས། ཞེས་པ་ལྟ་བུའོ། །དགག་སྒྲ་མིན་དང་མེད་གཉིས་དགག་བྱའི་མཇུག་ཏུ་སྦྱོར་དགོས་པ་ནི། དཔེར་ན། མི་མིན། ལྷ་མིན། ཀླུ་མིན། དྲི་ཟ་མིན། བེམ་པོ་མིན། ཤེས་པ་མིན། ལྡན་མིན་འདུ་བྱེད་མིན། གཟུགས་མེད། སྒྲ་མེད། དྲི་མེད། རོ་མེད། རེག་བྱ་མེད། ཆོས་མེད། ཅེས་དགག་བྱ་མ་ཡིན་པ་སོགས་དགག་པ་ལྟ་བུའོ།  །དགག་སྒྲ་མ་ནི་དགག་བྱའི་ཐོག་མར་སྦྱོར་དགོས་པར་མ་ཟད་དགག་བྱ་གཉིས་ཀྱི་བར་དུ་སྦྱར་ན་སྟོད་སྨད་གཉིས་དགག་ནུས་པའི་བར་གྱི་གསལ་བྱེད་ལའང་འཇུག་པ་ནི། དཔེར་ན། གསེར་མ་རག མཚལ་མ་ཙག དངུལ་མ་དུང༌། ས་མ་རྡོ། ར་མ་ལུག ཇ་མ་ཆུ། མི་མ་འདྲེ། ལྷ་མ་ཀླུ། རྒྱ་མ་བོད། ཅེས་དགག་བྱ་གསེར་དང་རག་གཉིས་ཀ་བཀག་ནས་གསེར་དང་རག་གཉིས་ཀ་མ་ཡིན་པར་སྟོན་པ་ལ་སོགས་པ་ལྟ་བུའོ། །

༣.  ཞིང་སོགས་ཚིག་ཕྲད་ཞར་བྱུང་དང་བཅས་པ་བཤད་པ།

	གསུམ་པ་ཞིང་སོགས་ཚིག་ཕྲད་ཞར་བྱུང་དང་བཅས་པ་བཤད་པ་ལ་བཞི།  ཞིང་སོགས་ཚིག་ཕྲད་བཤད་པ། འ་མཐའ་འཇུག་མིན་གྱི་དབྱེ་བ་བཤད་པ།  ཚེག་ཤད་ཀྱི་ཁྱད་པར་བསྟན་པ། གདམས་ངག་བརྗོད་པས་མཇུག་བསྡུ་བའོ། །དང་པོ་ལ་གཉིས། ཞིང་སོགས་ཚིག་ཕྲད་བཤད་པ་དང༌། འཁྲུལ་པ་སྤང་བའོ། །
དང་པོ་ནི། (འགྲེལ་བ་ལས།)ཚིག་ཕྲད་ཞིང་སོགས་ང་ན་མ། །
འ་དང་ར་ལ་མཐའ་མེད་མཐར། །
ཞིང་ཞེས་ཞེ་འོ་ཞེ་ན་ཞིག །
ག་ད་བ་དང་ད་དྲག་མཐར། །
ཅིང་ཅེས་ཅེ་འོ་ཅེ་ན་ཅིག །
ས་མཐར་དམིགས་བསལ་ཞེས་མ་གཏོགས། །
ཤིང་ཤིག་ཤེ་འོ་ཤེ་ན་འཐོབ། །
ཅེས་པ་སྟེ། དེ་ལ་ཞིང་སོགས་དང༌། ཅིང་སོགས་དང༌། ཤིང་སོགས་ནི། ཚིག་དོན་སྔ་ཕྱི་འབྲེལ་མེད་དུ་མི་བྱ་བར་ཕྲད་བྱེད་ཡིན་པས་ན་ཚིག་ཕྲད་ཅེས་བྱ་སྟེ། རྣམ་འགྲེལ་ཊིཀ་ཆེན་རིགས་པའི་རྒྱ་མཚོ་ལས། ཚིག་གཞན་དང་ཕྲད་ན་དོན་སྟོན་གྱི །མ་ཕྲད་ན་མི་སྟོན་པས། དེའི་ཕྱིར་ཚིག་ཕྲད་ཅེས་བྱ་ལ།   ཞེས་གསུངས་པས་སོ།  །ཡང་ན། ཞིང་སོགས་དེ་རྣམས་རང་ཉིད་ཆིག་རྐྱང་གིས་བརྗོད་བྱ་སྟོན་མི་ནུས་པར་ཚིག་སྔ་ཕྱི་ཕྲད་པར་བྱས་ནས་དོན་སྟོན་པས་ན། ཚིག་ཕྲད་ཅེས་བྱ་སྟེ། ཚད་མ་སྡེ་བདུན་ཡིད་ཀྱི་མུན་སེལ་ལས། ཁོ་ན་ཞེས་པའི་ཚིག་འདི་ལ་ཚིག་ཕྲད་ཅེས་པའི་རྒྱུ་མཚན་ནི། ཚིག་གཞན་དང་ཕྲད་ན་དོན་སྟོན་ལ་མ་ཕྲད་ན་དོན་གང་ཡང་མི་སྟོན་པས་དེ་སྐད་ཅེས་བྱའོ།  །ཞེས་གསུངས་པའི་ཕྱིར། སྦྱོར་ཚུལ་ནི། རྗེས་འཇུག་ང་དང་ན་དང་མ་དང་འ་དང་ར་དང་ལ་དང་མཐའ་མེད་བདུན་པོ་དེའི་མཐར་ཞིང་ཞེས་ཞེའོ་ཞེ་ན་ཞིག་སྟེ་ལྔ་སྦྱོར་དགོས་པ་ནི། དཔེར་ན། མཐོང་ཞིང༌། འཆང་ཞེས། བྱུང་ཞེའོ། །ལས་གང་ཞེ་ན། ནོར་འཚོང་ཞིག་གོ  གཏམ་ཉན་ཞིང༌། ཚིག་ལྡན་ཞེས། དགེ་ལ་འདུན་ཞེའོ། །ང་ཡིན་ཞེ་ན། དོན་ཞིག་གོ །དགྲ་བཅོམ་ཞིང༌། ངག་སྡོམ་ཞེས། བསམ་ཞེའོ། བདེན་ནམ་ཞེ་ན། ལམ་ཞིག་གོ །དམ་བཅའ་ཞིང༌། ཆོས་དཀའ་ཞེས། དགའ་ཞེའོ།  །མཁའ་ཞེ་ན། མཐའ་ཞིག་གོ །མི་དར་ཞིང༌། ཡིད་འགྱུར་ཞེས། གཏེར་ཞེའོ། །ནོར་ཞེ་ན། གསེར་ཞིག་གོ །ཕྱག་འཚལ་ཞིང༌། གོས་འཇོལ་ཞེས། ཉལ་ཞེའོ། །དཔལ་ཞེ་ན། ལྷ་མཇལ་ཞིག སེམས་སྤྲོ་ཞིང༌། ཡིད་བདེ་ཞེས། འགྲོ་ཞེའོ། །ཅི་སྐྱེ་ཞེ་ན། འབྲུ་ཞིག་གོ །ལྟ་བུ་དང༌། ཚིགས་སུ་བཅད་ན། བྱང་ཞིང་དྲང་ཞེས་འབྱུང་ཞེའོ། །གང་བཟུང་ཞེ་ན་སེམས་གཟུང་ཞིག །སྙན་ཞིང་འཇོན་ཞེས་དཀོན་ཞེ་འོ། །ལྷ་ཡིན་ཞེ་ན་དོན་ཞིག་གཉེར།  །འཇམ་ཞིང་ངོམ་ཞེས་འཛོམ་ཞེ་འོ།  །དབེན་ནམ་ཞེ་ན་ནམ་ཞིག་དབེན། །དགའ་ཞིང་བཟང་ཞེས་གདའ་ཞེ་འོ། །དུ་གདའ་ཞེ་ན་འགའ་ཞིག་གོ །དར་ཞིང་འཕྱུར་ཞེས་འགྱུར་ཞེ་འོ། །ཅི་འཕྱར་ཞེ་ན་དར་འཕྱོར་ཞིག །འཆོལ་ཞིང་འཆལ་ཞེས་འཁྲུལ་ཞེ་འོ། །གང་འཚོལ་ཞེ་ན་ཆོས་ཚོལ་ཞིག །ཟ་ཞིང་བདེ་ཞེས་སྤྲོ་ཞེ་འོ། །ཨེ་སྨྲ་ཞེ་ན་མ་སྨྲ་ཞིག། ཅེས་པ་ལྟ་བུའོ།  །རྗེས་འཇུག་ག་དང་ད་དང་བ་དང་ད་དྲག་ཅན་གྱི་མཐར་ཅིང་ཅེས་ཅེའོ་ཅེ་ན་ཅིག་བཅས་ལྔ་པོ་སྦྱོར་དགོས་པ་ནི། དཔེར་ན། ནམ་མཁའ་རྟག་ཅིང༌། སྒྲ་མི་རྟག་ཅེས་མྱུར་དུ་འདུག་ཅེའོ། །གང་བཀག་ཅེ་ན། ཆུ་ཁོག་ཅིག གྲུབ་མཐར་རྩོད་ཅིང༌། ཆོས་བཤད་ཅེས། དེ་ལྟར་འཐད་ཅེའོ། །རྟགས་བཀོད་ཅེ་ན། ཐག་ཆོད་ཅིག བྱང་ཆུབ་ཅིང༌། གོས་བཀབ་ཅེས། འབྲུ་བཏབ་ཅེའོ། །ཉེས་པ་འཆབ་ཅེ་ན། སྨྲ་ཕབ་ཅིག ལུས་བརྒྱནད་ཅིང༌། གོས་བསྟནད་ཅེས། རྟར་བསྐྱོནད་ཅེའོ། །དོན་མཁྱེནད་ཅེ་ན། མྱུར་དུ་སྟོནད་ཅིག  མདོག་གྱུརད་ཅིང༌། དངུལ་ཁྱེརད་ཅེས། གནས་བསྐོརད་ཅེའོ། །ཤིང་བཅེརད་ཅེ་ན། མེ་སྤོརད་ཅིག བཞོན་པ་བཙལད་ཅིང༌། ཁལ་བཀལད་ཅེས། དུང་མ་བསྙལད་ཅེའོ། །ས་བསྙིལད་ཅེ་ན། ཆུ་བསྐྱིལད་ཅིག ལྟ་བུ་དང༌། ཚིགས་སུ་བཅད་ན། རྟག་ཅིང་རྟོག་ཅེས་ལྷག་ཅེའོ། །སུ་འདུག་ཅེ་ན་ཁྱོད་འདུག་ཅིག །རྒུད་ཅིང་ཟད་ཅེས་མེད་ཅེའོ། །ཅི་འཆད་ཅེ་ན་ཆོས་ཤོད་ཅིག །ཟབ་ཅིང་ཐོབ་ཅེས་ནུབ་ཅེའོ། །གང་རྒྱབ་ཅེ་ན་སྔས་རྒྱོབ་ཅིག །མཁྱེན་ཅིང་འཕྲལ་ཅེས་བརྒྱན་ཅེའོ། །ཅི་གྲོལ་ཅེ་ན་གྲོལ་གྱུར་ཅིག །ཅེས་པ་ལྟ་བུའོ།  །ཤེས་ཞེས་ན་དོན་གཞན་དང་ནོར་བ་སྲིད་པས་ས་མཐར་ཚིག་ཕྲད་དམིགས་བསལ་ཞེས་མ་གཏོགས་པར་ཤེས་མི་སྦྱོར་བ་ནི། དཔེར་ན། དོན་གཟིགས་ཞེས། གཏོར་མ་བྱས་ཞེས།  འདི་ལྟར་བྲིས་ཞེས་བརྗོད། ཅེས་པ་ལྟ་བུ་དང༌། གཞན་ས་མཐར་ཤིང་ཤིག་ཤེའོ་ཤེ་ན་བཞི་འཐོབ་པ་ནི། དཔེར་ན། ཞེས་གསུངས་ཤིང༌། འདི་གྱིས་ཤིག བྱས་ཤེའོ། ལེགས་ཤེ་ན། ལྟ་བུ་དང༌། ཚིགས་སུ་བཅད་ན། འགྲོ་ལ་སྐྱོབས་ཞེས་ཕན་འདོགས་ཞེས།  །ཀུན་ཏུ་གཟིགས་ཞེས་དམ་པ་རྣམས།  །འདུས་ཤིང་འབྲལ་བར་ངེས་ཤེའོ། །ཅི་ངེས་ཤེ་ན་ཆོས་སྨྲོས་ཤིག ཅེས་པ་ལྟ་བུའོ། །གོང་གི་ཞེའོ་དང༌། ཅེའོ་དང༌། ཤེའོ་རྣམས་ཟེར་རོ་དང་བརྗོད་དོ་ཞེས་པའི་དོན་དང༌། ཞེ་ན་དང༌། ཅེ་ན་དང༌། ཤེ་ན་རྣམས་ཟེར་ན་དང་བརྗོད་ན་ཞེས་པའི་དོན་དང༌། ཅེས་དང་ཞེས་གཉིས་ཟེར་ཞེས་པའི་དོན་དུ་འགྱུར་རོ། །
	གཉིས་པ་འཁྲུལ་བ་སྤང་པ་ནི། 
(འགྲེལ་པ་ལས)། འོན་ཀྱང་ཁ་ཅིག་ལན་ཅིག་སོགས། །
མིང་གི་ཆ་དང་མ་ནོར་གཅེས། །
ཞེས་པ་སྟེ། དེ་ལྟར་བཤད་པ་དེ་རྣམས་ལས་འོན་ཀྱང༌། ཁ་ཅིག་དང༌། ལྷན་ཅིག་དང༌། སྐད་ཅིག་དང༌། ཆབས་ཅིག་དང༌། ཐབས་ཅིག་དང༌། སྟབས་ཅིག་དང༌། སྐབས་ཅིག་སོགས་ཀྱི་ཅིག་ཅེས་པ་ནི་མིང་གི་ཆ་ཤས་ཡིན་ཅིང༌། ཚིག་ཕྲད་མ་ཡིན་པས་དེ་འདྲ་བ་དང་མ་ནོར་བར་སོ་སོར་འབྱེད་དགོས་པ་ཤིན་ཏུ་གཅེས་པར་བཟུང་དགོས་པ་ཡིན་ནོ། །
	གཉིས་པ་འ་མཐའ་འཇུག་མིན་གྱི་དབྱེ་བ་བཤད་པ་ནི། 
(འགྲེལ་པ་ལས།)  རྐྱང་པ་འཕུལ་ལ་འ་མཐའ་དགོས། །
གུག་ཀྱེད་བརྩེགས་འདོགས་ཅན་ལ་སྤང༌། །
ཞེས་པ་སྟེ། གུག་ཀྱེད་བརྩེགས་འདོགས་ཅན་གང་ཡང་མ་ཡིན་པ་ནི་རྐྱང་པ་ཡིན་ཅིང༌། དེ་འདྲའི་ཡི་གེ་རྐྱང་པ་ཡིན་པ་ལ་འཕུལ་བྱེད་སྔོན་འཇུག་ལྔ་གང་ཡང་རུང་བ་ཡོད་ན་འ་མཐའ་ངེས་པར་དགོས་པ་ནི། དཔེར་ན། གཉའ་ཤིང༌། དཔའ་བོ། །བཅའ་ཡིག མདའ་པ། འགའ་ཞིག ལྟ་བུའོ། །གུག་ཅེས་པས་གི་གུ་དང་ཞབས་ཀྱུ།  ཀྱེད་ཅེས་པས་འགྲེང་བུ་དང་ན་རོ།  བརྩེགས་ཞེས་པས་ར་མགོ་དང་ལ་མགོ་དང་ས་མགོ  འདོགས་ཞེས་པས་ཡ་དང་ར་དང་ལ་དང་ཝའི་སྨད་འདོགས་བཞི་སྟེ། རྐྱང་པ་མིན་པ་དེ་རྣམས་ལ་འ་མཐའ་ངེས་པར་སྤོངས་དགོས་པ་ནི། དཔེར་ན། དེ་ལྟར་བླ་ཡི། མེ་ཏོག་གི་འབུ། བྲམ་ཟེ། ཆོས་གོས་བགོ  གོ་བྱེད་བརྡ། ཡོད་པར་ལྟ། རྟའི་སྒ། འདབ་ཆགས་བྱ། གཡུ་ཕྲ། ཉིན་གཅིག་གི་གླ། ལྕང་རྭ། ལྟ་བུ་དེ་རྣམས་ལ་བླ་ཡིའ་ཞེས་པ་ལྟ་བུའི་འ་མཐའ་ངེས་པར་སྤོང་དགོས་སོ།  །
	གསུམ་པ་ཚེག་ཤད་ཀྱི་ཁྱད་པར་བསྟན་པ་ནི། 
(འགྲེལ་པ་ལས།)  ལྷུག་པའི་དོན་མང་མིང་མཚམས་དང༌། །
དོན་འབྲིང་འབྱེད་དང་དོན་ཉུང་རྫོགས། །
ཚིགས་བཅད་ག་མཐར་ཆིག་ཤད་བྱ། །
རྫོགས་ཚིག་མཐའ་ཅན་ལྷུག་པ་དང༌། །
ཚིགས་བཅད་རྐང་མཐར་ཉིས་བཤད་འཐོབ། །
དོན་ཚན་ཆེན་མོ་རྫོགས་པ་དང༌། །
ལེའུའི་མཚམས་སུ་བཞི་ཤད་དགོས། །
ང་ཡིག་མ་གཏོགས་ཡིག་ཤད་དབར། །
ཚེག་མེད༌༌༌༌༌༌། ། 
ཅེས་པ་སྟེ། དེ་ཡང་སངས་རྒྱས་ཞལ་བཞུགས་པའི་དུས་སུ། རྒྱལ་པོ་ཤར་པའི་བཙུན་མོ་སྔོ་བསངས་མ། བུད་མེད་ཀྱི་འཁོར་ལྔ་བརྒྱ་དང་བཅས་པས་མཚན་མོ་སྒྲོན་མེའི་འོད་ལ་སངས་རྒྱས་ཀྱི་བཀའ་བཀླགས་པར་འདུལ་བ་ལུང་ལས་གསུངས་པ་ལྟར། སངས་རྒྱས་ཞལ་བཞུགས་དུས་སུ་གསུང་རབ་ཡི་གེར་འཁོད་པ་ཡོད་ཅིང༌། ཡི་གེ་གང་བྲི་ཡང་ཐམས་ཅད་ཐོབ་དག་པ་ཚུགས་ལེགས་པ་དགོས་ལ།  དེ་ཡང་ཀ་ག་ཉ་ཏ་ད་ན་ཞ་ཤ་ཧ་རྣམས་རྐང་པ་ཅན་གྱི་ཡི་གེ་དགུ་ཞེས་གྲགས་པ་ལྟར་ཡི་གེ་གཞན་རྣམས་ལས་རྐང་པ་ཅུང་རིང་བ་དགོས། ཡིག་འགོར་འབྲི་རྒྱུ་འདི་(༄༅)་ལ་ཀྱོག་དང་བེ་རྒ་དང་དབུ་ཁྱུད་ཅེས་བརྗོད་པ་འདི་གསུམ་དོན་གཅིག་གོ །མིང་གི་མཚམས་དང་ཚིགས་བཅད་རྐང་པའི་མཐར་འབྲི་རྒྱུ་འདི༌( ། )ལ་ཕུར་ཤད་ཅེས་བརྗོད། ཐིག་མགོར་ཡི་གེ་གཅིག་ལུས་ཚེ་འབྲི་རྒྱུ་འདི་( ༑ )ལ་རིན་ཆེན་སྤུང་ཤད་ཅེས་བརྗོད། ལེའུ་དང་ས་བཅད་ཆེན་མོ་རྫོགས་མཚམས་སུ་འབྲི་རྒྱུ་འདི༌( ༈ )ལ་སྦྲུུལ་ཤད་ཅེས་བརྗོད། དེ་དག་འཐོབ་ཚུལ་ནི། དབུ་ཁྱུད་ནི་ཤོག་རེའི་དབུ་རུ་དགོས་ལ། སྦྲུལ་ཤད་དང་རིན་ཆེན་སྤུང་ཤད་གཉིས་ནི་གོང་དུ་བཤད་པ་ལྟར་དང༌། ཚིག་ལྷུག་དོན་མང་པོ་ཡོད་པར་མིང་གི་སྐེད་པ་བཅད་པ་ལྟ་བུ་མ་ཡིན་པ་མིང་གི་མཚམས་སུ་ཕུར་ཤད་( ། )དང་ཚེག་རེ་འཐོབ་པ་ནི། དཔེར་ན། ཆོས་ཀྱི་སྡོམ་བཞི་ནི། མི་རྟག་པ་དང༌། སྡུག་བསྔལ་བ་དང༌། སྟོང་ཞིང་བདག་མེད་པ་དང༌།  མྱ་ངན་ལས་འདས་པ་ཞི་བའོ། །ཞེས་དང༌། ལྷ་དང༌། མི་དང༌། ལྷ་མ་ཡིན་དང༌། ཞེས་སོགས་ལྟ་བུའོ།  །དོན་མང་ཉུང་འབྲིང་ཙམ་ཡོད་ན་མིང་དོན་གྱི་དབྱེ་བ་འབྱེད་ཕྱིར་མིང་མཚམས་སུ་ཤད་རེ་ཐོབ་པ་ནི། དཔེར་ན། སངས་རྒྱས་ནི་སྐྱབས་སྟོན་པ་པོ་དང༌།  ཆོས་ནི་སྐྱབས་དངོས་དང༌། དགེ་འདུན་ནི་སྐྱབས་སྒྲུབ་པའི་ཟླ་གྲོགས་སོ། །ཞེས་དང༌། པྲ་ཏིའི་ཀུན་བཟང་དགོངས་རྒྱན་དང༌།  སི་ཏུའི་འགྲེལ་ཆེན་གྱི་དོན། ལྟ་བུའོ། །དོན་ཉུང་ངུ་ལས་མེད་ན་རྫོགས་མཚམས་སུ་ཤད་རེ་ཐོབ་པ་ནི། དཔེར་ན། དེ་ལྟར་ལགས། ཆོས་བསྟན་པར་འགྱུར། ལྟ་བུའོ།  །ཚིགས་བཅད་ཀྱི་རྐང་པའི་མཐར་ཀ་ག་ཤ་གསུམ་གང་རུང་ཞིག་ཡོད་ན་དེའི་མཐར་ཆིག་ཤད་རེ་བྱ་དགོས་པ་ནི། དཔེར་ན། དལ་འབྱོར་རྟེན་བཟང་མ་ཎྀ་ཀ །དོན་མེད་ཆུད་ཟོས་མ་བྱེད་ཅིག །རབ་ཏུ་གཅེས་པའི་སྙིང་གི་ཤ །དོར་བར་བླ་ཡི་སྐྱབས་མ་དོར། །ལྟ་བུའོ། །གོ་ངོ་དོ་ནོ་སོགས་རྫོགས་ཚིག་མཐའ་ཅན་གྱི་ཚིག་ལྷུག་པ་ལ་ཤད་གཉིས་རེ་( ༎ )འཐོབ་པ་ནི། དཔེར་ན། ཆོས་གོས་སེར་པོ་དང་ལྡན་པ་འདི་ནི་དགེ་སློང་ངོ༌། །སངས་རྒྱས་ཀྱི་བསྟན་པ་ལ་ལེགས་པར་རབ་ཏུ་བྱུང་བར་གྱུར་ཏོ། །ལྟ་བུའོ། །རྐང་མཐར་ག་མེད་པའི་ཚིགས་བཅད་ཐམས་ཅད་ཀྱི་རྐང་མཐར་ཉིས་ཤད་རེ་འཐོབ་པ་ནི། དཔེར་ན། གང་ལ་ཡོན་ཏན་མཆོག་མངའ་བའི། །དཀོན་མཆོག་དེ་ལ་ཕྱག་འཚལ་ལོ།  །ལྟ་བུའོ།  །དོན་ཚན་ཆེན་མོ་རྫོགས་པའི་མཚམས་ཡིན་ན་ཤད་བཞི་( ༎ ༎)འཐོབ་པ་ནི། དཔེར་ན། སྐྱེས་བུ་ཆུང་ངུ་དང་ཐུན་མོང་བའི་ལམ་གྱི་རིམ་པ་ལ་བློ་སྦྱང་བ་བཤད་ཟིན་ཏོ།།  །།ལུང་སྟོན་པ་རྩ་བ་སུམ་ཅུ་པ་རྫོགས་སོ།། །།ལྟ་བུའོ། །ལེའུའི་མཚམས་སུ་བཞི་ཤད་འཐོབ་དགོས་པ་ནི། དཔེར་ན། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བྱང་ཆུབ་སེམས་ཀྱི་ཕན་ཡོན་བཤད་པ་ཞེས་བྱ་བ་སྟེ་ལེའུ་དང་པོའོ།།  །།ཤེས་རབ་ཀྱི་ཕ་རོལ་ཏུ་ཕྱིན་པ་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། ལམ་ཤེས་པ་ཉིད་ཀྱི་སྐབས་ཏེ་གཉིས་པའོ། ། །།ལྟ་བུའོ། །ལེའུ་དང༌། སྐབས་དང༌། རབ་བྱེད་དང༌། སརྒ་དང༌། དུམ་བུ་དང༌། རྟོག་པ་དང༌། རྟག་པ་ཞེས་པ་རྣམས་མིང་གི་རྣམ་གྲངས་སུ་བཤད་དོ།  །ང་ཡིག་མ་གཏོགས་མཐའི་ཡིག་ཤད་ཀྱི་བར་དུ་ཚེག་མེད་ཅིང༌། དབུ་ཆེན་གྱི་སྐབས་སུ་མཐའི་ང་ཡིག་དང་ཤད་ཀྱི་བར་དུ་པ་དང་ནོར་དོགས་ཀྱིས་ཕྱེ་ཚེག་གམ་ང་ཚེག་འཐོབ་པ་ནི། དཔེར་ན། སྡེབ་སྦྱོར་ལེགས་མཛད་མཁས་རྣམས་དང༌། །གྲུབ་ཐོབ་དང༌། ལྟ་བུའོ། །གཞན་ལ་ཡི་གེ་དང་ཤད་ཀྱི་བར་དུ་ཚེག་མི་བྱེད་པ་ནི། དཔེར་ན། གང་གི་སྒྲ་དབྱངས་ཀུན་གསུངས་པ། །འཇམ་པའི་དབྱངས་ལ་ཕྱག་འཚལ་ལོ།  །ལྟ་བུའོ།  །འདི་དག་ནི་ཤས་ཆེར་ཡི་གེ་དབུ་ཆེན་ཁོ་ནའི་དབང་དུ་བྱས་ཀྱི་དབུ་ཆུང་ལ་ཇི་ལྟར་དགོས་མིན་སོགས་ཀྱི་དབྱེ་བ་ཡང་ལེགས་པར་ཤེས་དགོས་པ་ཡིན་ནོ།  །
	བཞི་པ་གདམས་ངག་བརྗོད་པས་བསྡུ་བ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་བཞི། །ཚིགས་བཅད་འགྲོལ་ལ་འདོམས་པ། ཉན་པ་པོ་སྤྲོ་བ་སྲིང་པའི་སྒོ་ནས་འདོམས་པ། བསླབ་ཚུལ་གོ་རིམ་ལ་འདོམས་པ། གདམས་ངག་སྣོད་རུང་ལ་བསྟན་དགོས་པར་འདོམས་པའོ། །
དང་པོ་ནི། 	ཚིགས་སུ་བཅད་པའི་མཚམས་སྦྱོར་རྣམས། །
ཅུང་ཟད་བསྡུས་པ་ཡོད་ན་ཡང༌། །
དེ་ནི་དེ་བཞིན་སྦྱར་བར་བྱ། །
ཞེས་པ་སྟེ། རྒྱལ་བའི་བཀའ་དང་བསྟན་བཅོས་ཡན་ལག་དང་བཅས་པ་རྣམས་ལ། ཚིགས་སུ་བཅད་པ་ཡང་དག་པར་སྦྱར་བའི་ཚེ་ཚིག་སྡུད་མང་བ་ཡིན་པས་རྣམ་དབྱེ་དང་ཚིག་ཕྲད་ལ་སོགས་པའི་མཚམས་སྦྱོར་མང་དུ་བསྡུས་པ་ཡོད་ན་ལྟ་ཅི་སྨོས། ཅུང་ཟད་བསྡུས་པར་གྱུར་པ་ཡོད་ན་ཡང༌། དེ་ནི་འདིར་སྔོན་དུ་བསྟན་པའི་སླར་བསྡུ་ལ་སོགས་པ་ཇི་སྐད་བཤད་པ་དེ་བཞིན་དུ་བསྣན་ཅིང་སྦྱར་ཏེ་བཤད་པའི་དོན་ཁོང་དུ་ཆུད་པར་བྱ་སྟེ། དཔེར་ན། ཟག་བཅས་ཟག་པ་མེད་ཆོས་རྣམས། །ཞེས་པ་ལྟ་བུར། ཟག་པ་དང་བཅས་པའི་ཆོས་རྣམས་དང༌། ཟག་པ་མེད་པའི་ཆོས་རྣམས། ཞེས་སྡུད་པའི་སྒྲ་དང་འབྲེལ་སྒྲ་སོགས་བསྣན་ནས་དོན་རང་གིས་བསམ་པ་དང་གཞན་ལ་འཆད་དགོས་པ་བཞིན་ནོ།  །
	གཉིས་པ་ཉན་པ་པོ་སྤྲོ་བ་སྲིང་བའི་སྒོ་ནས་འདོམས་པ་ལ་གསུམ། རྗེས་འཇུག་མེད་མི་རུང་དུ་བསྟན་པ། རྗེས་འཇུག་ཤེས་པའི་དགོས་པ་བསྟན་པ། དེ་དོན་ལ་དབབ་པའི་ཚུལ་བསྟན་པའོ། །
དང་པོ་ནི། 	སྔོན་འཇུག་ཡོད་དམ་མེད་ཀྱང་རུང༌། །
མིང་གཞིའི་ཡི་གེ་གང་ཡིན་ལ། །
ཉིས་འབྲེལ་ཡོད་དམ་སུམ་འབྲེལ་ཡོད། །
ཨཱ་ལི་བཞི་ལས་གང་ལྡན་ཡང༌། །
རྗེས་འཇུག་བཅུ་བོ་མ་ཞུགས་ན། །
མིང་གཞན་སྦྱོར་བ་ཡོད་མི་སྲིད། །
ཅེས་པ་སྟེ། མིང་ཚིག་གི་སྦྱོར་བ་རྣམས་ལ་གོང་དུ་བཤད་པའི་སྔོན་འཇུག་གི་ཡི་གེ་རྣམས་སྔོན་དུ་ཞུགས་ཡོད་དམ་མེད་ཀྱང་རུང་སྟེ། དཔེར་ན། བཀ་དང་ཀ་ལྟ་བུ་དང༌། འཕུལ་རྟེན་གྱི་འཇུག་ཡུལ་མིང་གཞིའི་ཡི་གེ་གང་ཡིན་པ་རྣམས་ལ་སྐ་ལྟ་བུ་ཉིས་འབྲེལ་ཡོད་དམ། སྐྱ་ལྟ་བུ་གསུམ་འབྲེལ་ཡོད་པ་དང༌། དེ་དག་ལ་ཨཱ་ལི་བཞི་ལས་གང་ཡང་རུང་བ་དང་ལྡན་པ། བཀི། ཀུ། སྐེ། སྐྱོ། ལྟ་བུ་རྣམས་ལའང་རྗེས་འཇུག་བཅུ་པོ་གང་ཡང་རུང་བ་ཞིག་མ་ཞུགས་ན། ཡི་གེའི་གཟུགས་དེ་ཉིད་ལས་མིང་དོན་གཞན་ལ་འཇུག་ཅིང་སྦྱོར་བ་ནི་ཚུལ་འདི་ལ་ནམ་ཡང་ཡོད་པར་སྲིད་པ་མ་ཡིན་ཏེ། ད་ལྟ་སྐྱོ་ལྟ་བུས་དོན་ལ་འཇུག་པར་སྣང་ཡང་སྐྱོའ་ཞེས་པའི་འ་མཐའ་སྐད་གསར་བཅད་ཀྱི་ཚེ་ཟོར་ཡང་བའི་ཆེད་དུ་ཕྱིས་པ་ཡིན་གྱི དོན་ལ་ཐོབ་ཐང་མེད་པ་ནི་མ་ཡིན་ནོ། །
	གཉིས་པ་རྗེས་འཇུག་ཤེས་པའི་དགོས་པ་བསྟན་པ་ནི།  
རྩ་བར།		རྗེས་འཇུག་བཅུ་ཡི་དོན་ཤེས་ན། །
འདྲི་དང་ཀློག་དང་བཤད་རྣམས་ཀྱི། །
མཚམས་སྦྱོར་སྒྲ་ལ་ཐོགས་མེད་ཅིང༌།  །
འབྲེལ་བ་སྨྲ་བའི་མཆོག་ཏུ་འགྱུར། །
གཞན་ཡང་རྗེས་འཇུག་ཤེས་པ་ཡིས། །
དོན་གྱི་སྦྱོར་བ་མ་མཐོང་ཡང༌།  །
དོན་དང་མཐུན་པའི་སྦྱོར་བ་ཤེས། །
ཞེས་པ་སྟེ། དེ་ལྟར་རྗེས་འཇུག་བཅུའི་བྱ་བ་དང་གཙོ་བོར་འབྲེལ་བའི་ཕྲད་དང་རྣམ་དབྱེ་ལ་སོགས་པའི་སྒྲ་དོན་གྱི་འཇུག་ཚུལ་ལེགས་པར་ཤེས་ན། མདོ་རྒྱུད་བསྟན་བཅོས་རྣམས་ཡི་གེར་འདྲི་བ་དང༌། བྲིས་ཟིན་པ་རྣམས་བརྗོད་པ་དག་པར་ཀློག་པ་དང༌། །ཚིག་དོན་རྒྱ་ཆེར་བཀྲོལ་ནས་བཤད་པ་བྱེད་པ་དང༌། དེར་མ་ཟད་བསྟན་བཅོས་སོགས་རྩོམ་པ་དང༌། གཞན་གྱི་རྒོལ་བ་ཚར་གཅོད་པའི་ཕྱིར་རྩོད་པ་བྱེད་པ་ལ་སོགས་པའི་ཚེ། ཚིག་དོན་སྔ་ཕྱི་མཚམས་སྦྱོར་བའི་སྒྲ་དོན་རྣམས་ལ་བློ་གྲོས་ཀྱི་སྣང་བ་འཇུག་པར་ཐོགས་པ་མེད་ཅིང༌། ཚིག་དོན་སྔ་ཕྱི་གོ་ལོག་པ་དང༌། མ་འབྲེལ་བ་དང༌། འགལ་བ་ལ་སོགས་པའི་སྐྱོན་མེད་པར་འཐད་པ་དང་ལྡན་ཅིང་འབྲེལ་ཆགས་པ་ཁོ་ན་སྨྲ་བའི་མཆོག་ཏུ་འགྱུར་བ་དང༌། གཞན་ཡང་རྗེས་འཇུག་གི་དོན་ཚུལ་བཞིན་ཤེས་པ་དེས་བསྟན་བཅོས་ལ་སོགས་པའི་དོན་རྣམ་པར་འབྱེད་པའི་སྦྱོར་བ་སྟེ། དེའི་འགྲེལ་བཤད་སོགས་སྔོན་ཆད་མ་མཐོང་ཡང༌། འགྲེལ་བཤད་སོགས་ཀྱི་དོན་དང་མཐུན་པའི་ཚིག་གི་སྦྱོར་བ་རྗེས་སུ་དཔགས་ཏེ་ཤེས་པར་འགྱུར་རོ། །
	གསུམ་པ་དེ་དོན་ལ་དབབ་པའི་ཚུལ་བསྟན་པ་ནི། 
རྩ་བར། 		རྗེས་འཇུག་སྦྱོར་བ་མཁས་པ་ན། །
ལུང་གི་དོན་དང་སྦྱོར་བ་དང༌། །
བླ་མའི་མན་ངག་གསུམ་སྦྱར་ནས། །
དོན་གྱི་ཐོག་ཏུ་དབབ་པར་བྱ། །
ཞེས་པ་སྟེ།  རྗེས་འཇུག་གི་སྦྱོར་བ་རྣམས་ལ་མཁས་པར་གྱུར་ཅིང༌། ཐུན་མོང་དང་ཐུན་མོང་མིན་པའི་རིག་གནས་ལ་སློབ་པར་འདོད་པ་དེའི་ཚེ་ན། རིག་གནས་ཐུན་མོང་བ་དྲང་སྲོང་དང་པཎྜི་ཏས་བྱས་པའི་སྒྲ་ཚད་བཟོ་གསོ་རྩིས་སྙན་མངོན་སྡེབ་ཟློས་གར་གྱི་བསྟན་བཅོས་དང༌། ཐུན་མོང་མིན་པ་བཅོམ་ལྡན་འདས་ཀྱི་གསུང་རབ་དགོངས་འགྲེལ་དང་བཅས་པའི་ལུང་གི་དོན་དང༌།  རྗེས་འཇུག་གི་སྦྱོར་བ་ལ་མཁས་པའི་རིགས་པ་དང༌། བསླབ་བྱའི་དོན་ལ་མཁས་པའི་བླ་མའི་མན་ངག་ལེགས་པར་མཉན་པ་སྟེ་གསུམ་པོ་དེ་ཕྱོགས་གཅིག་ཏུ་ལེགས་པར་སྦྱར་ཏེ། ཤེས་པར་འདོད་པའི་གཞུང་དོན་གང་ཡིན་པ་དེའི་སྟེང་དུ་དབབ་པ་སྟེ་བདེ་བླག་ཏུ་རྟོགས་པར་འགྱུར་བ་དེ་ལྟར་བྱའོ།  །དེའང་གཞུང་དོན་རྟོགས་དཀའ་ཞིང་འཁྲུལ་གཞི་ཡོད་པ་རྣམས་ལུང་དོན་དང་སྦྱོར་དགོས་པ་དང༌།  ལུང་དོན་ཟབ་ཅིང་རྒྱ་ཆེ་བ་རྣམས་མན་ངག་གིས་འགྲོལ་དགོས་པའི་དོན་ཏེ། ཚིག་སྦྱོར་ཕྲ་མོ་རེ་ལའང་གསུམ་ག་ཚོགས་དགོས་པ་ནི་མ་ཡིན་ནོ། །
	གསུམ་པ་བསླབ་ཚུལ་གོ་རིམ་ལ་འདོམས་པ་ནི། 
རྩ་བར། 		བསླབ་ལ་བརྩོན་པའི་གང་ཟག་གིས། །
དང་པོར་ང་རོ་རྣམས་ལ་སྦྱང༌། །
སྔོན་འཇུག་མིང་གཞི་རྗེས་འཇུག་གསུམ། །
ཀློག་གི་ཆེད་དུ་བསླབ་པ་ཡིན། །
རྗེས་འཇུག་བཞི་ཡི་སྦྱོར་བ་ནི། །
མཉན་བསམ་བསྟན་པའི་དོན་དུ་སྦྱར། །
ཡན་ལག་དེ་དག་མཐུ་ཡིས་ནི། །
འབྲས་བུའི་ཆེད་དུ་དོན་ལ་དབབ། །
བསླབ་པའི་རིམ་པ་འདི་ཡིས་ནི། །
གང་ཞིག་འབད་པ་ཆུང་ངུས་ཀྱང༌། །
ཤེས་རབ་མྱུར་དུ་གྲོལ་བར་འགྱུར། །
དེ་ཕྱིར་དང་པོར་འདི་ཉིད་བསླབ། །
དེ་ནས་རྒྱས་པའང་མཉན་བྱས་ཏེ། །
བསླབ་པ་གང་ལ་དད་པ་ཡི།  །
གཞུང་ཉིད་བླ་མ་དག་ལས་མཉན། །
ཞེས་པ་སྟེ། རིག་པའི་གནས་གང་ཞིག་བསླབ་པར་བྱ་བ་ལ་བརྩོན་པས་འཇུག་པར་བྱེད་པའི་གང་ཟག་ལས་དང་པོ་བ་དེས་ནི། དང་པོའམ་ཐོག་མ་ཉིད་དུ་ང་རོ་ཞེས་བྱ་བ་ཡི་གེ་རྐྱང་པ་རྣམས། ཡི་གེའི་མདོ་ལས་འབྱུང་བ་ལྟར་རང་རང་གི་སྐྱེ་གནས་དང༌། བྱེད་པ་དང༌། ཕྱི་ནང་གི་རྩོལ་བ་རྣམས་དང་མཐུན་པ་དང༌། དབྱངས་ལྡན་རྣམས་ཀྱང་སོ་སོའི་ང་རོ་དབྱུང་ཚུལ་དང་བཅས་རེ་རེ་ནས་ཀློག་པའི་སྒྲ་གདངས་ལ་སྦྱང་བར་བྱ་ཞིང༌། དེ་ནས་སྔོན་འཇུག་ལྔ་དང༌། འཕུལ་རྟེན་གྱི་འཇུག་ཡུལ་མིང་གཞི་སུམ་ཅུ་དང༌། རྗེས་འཇུག་བཅུ་སྟེ། དེ་གསུམ་ཅི་རིགས་པ་ཚེག་བར་གཅིག་ཏུ་སྦྱོར་བའི་ཚུལ་ཡང༌།  བྱིས་པ་བདེ་འཇུག་ནས་འབྱུང་བ་ལྟར་ཀློག་ལེགས་པར་ཤེས་པའི་ཆེད་དུ་བསླབ་པར་བྱ་བ་ཡིན་པ་དང༌། ཀློག་ལ་བྱང་ནས་རྗེས་འཇུག་སྟེ་དེར་སྔོན་འཇུག་ཀྱང་འདུས་པས། དེ་དག་རྟགས་འཇུག་ནས་བཤད་པ་ལྟར། སྒྲ་དོན་གང་ལ་འཇུག་པ་དང༌། ཡི་གེ་གང་གིས་འཇུག་པ་དང༌། ཚུལ་ཇི་ལྟར་འཇུག་པ་དང༌། དགོས་པ་ཅིའི་ཕྱིར་འཇུག་པ་སྟེ་རྣམ་པ་བཞིའི་སྦྱོར་བ་རྣམས་ནི། བླ་མ་ལས་ལེགས་པར་བཤད་པ་མཉན་པ་དང༌། དེའི་དོན་རང་ཉིད་ཀྱིས་ཚུལ་བཞིན་དུ་བསམ་པ་དང༌། རང་གིས་ཁོང་དུ་ཆུད་ནས་གཞན་ལ་བསྟན་པ་རྣམས་ཀྱི་དོན་དུ་སྦྱར་ཏེ་མཁས་པར་བསླབ་པར་བྱའོ། །ཀློག་པ་དང་བརྡ་དག་གི་ཡན་ལག་དེ་གཉིས་ཀྱི་མཐུས་ནི། གང་བསླབ་པར་བྱ་བ་དེ་ཤེས་པའི་འབྲས་བུ་ཐོབ་པར་བྱ་བའི་ཆེད་དུ་དོན་ལ་དབབ་ནས་ཉམས་སུ་བསྟར་བར་བྱའོ།  །དེ་ལྟར་བསླབ་པའི་རིམ་པ་འདིས་ནི། སྐྱེས་བུ་གང་ཞིག་ཐོས་བསམ་ལ་བརྩོན་འགྲུས་ཆེན་པོ་དང་ལྡན་པ་རྣམས་སྨོས་ཅི་དགོས་ཏེ། འབད་པ་ཆུང་ངུ་ཙམ་བྱས་པས་ཀྱང་ཚིག་དོན་ལ་རྨོངས་པ་མེད་པའི་ཤེས་རབ་མྱུར་དུ་གྲོལ་བར་འགྱུར་རོ།  །རྒྱུ་མཚན་དེའི་ཕྱིར་མཁས་པར་འདོད་པ་རྣམས་ཀྱིས་ཐོག་མར་སུམ་ཅུ་པའི་གཞུང་འདི་ཉིད་བསླབ་པར་བྱ་ཞིང༌། འདི་ཤེས་ན་རྟགས་འཇུག་ལ་སོགས་པ་འདིའི་སྐོར་གཞན་རྣམས་དང༌། དེ་ནས་བརྡ་སྤྲོད་པའི་གཞུང་རྒྱས་པ་གཞན་དང་གཞན་རྣམས་ཀྱང་ཉན་པར་བྱས་ནས་ཁོང་དུ་ཆུད་པ་ན། ཐེག་པ་གསུམ་གྱི་གཞིར་གྱུར་པའི་བསླབ་པ་གང་ལ་དད་ཅིང་སློབ་པར་འདོད་པ་དེའི་གཞུང་ལུགས་ཡན་ལག་དང་བཅས་པ་ཉིད་བླ་མ་རྣམས་ལས་ཉན་པར་བྱའོ།  །
	བཞི་པ་གདམས་ངག་སྣོད་རུང་ལ་བསྟན་དགོས་པར་འདོམས་པ་ནི། 
སློབ་དཔོན་དེ་ཉིད་དུ་འཛིན་ཅིང༌། །
ལེ་ལོ་གཡེང་བ་རྣམ་པར་སྤངས། །
ཟོ་བཟང་དད་པ་ལ་བརྟེན་པ། །
སྐྱེས་བུ་དེས་ནི་མྱུར་རྟོགས་ཏེ། །
དེ་ལ་དུས་སུ་འདོམས་པར་བྱ། །
ཅིག་ཤོས་དེ་ལས་ལྡོག་པའོ། །
ཞེས་པ་སྟེ། བསྟན་བཅོས་འདི་ཉིད་ཀྱི་གདམས་ངག་བསྟན་དུ་རུང་བའི་སྣོད་ནི། གདམས་ངག་སྟོན་མཁན་གྱི་སློབ་དཔོན་དེ་ལ་སློབ་དཔོན་དུ་འཛིན་ཅིང༌། ཞེ་ས་དང་བཅས་པས་དྲིན་དུ་གཟོ་བ་དང༌། འགལ་རྐྱེན་བསླབ་པར་བྱ་བའི་གནས་དེ་ལ་སྤྲོ་བ་ཞན་པའི་ལེ་ལོ་དང༌། བྱ་བ་གཞན་ལ་འཇུག་པའི་གཡེང་བ་གཉིས་སྤངས་པ་སྟེ། སྐྱོན་དེ་དག་གིས་གླགས་མི་རྙེད་པའི་རྟག་སྦྱོར་གྱི་བརྩོན་འགྲུས་དང་ལྡན་པ་དང༌། མཐུན་རྐྱེན་ཟོ་སྟེ་རང་བཞིན་བཟང་ཞིང༌། བསླབ་བྱའི་གནས་ལ་མཆོག་ཏུ་དད་པ་ལ་བརྟེན་པའི་གུས་སྦྱོར་གྱི་བརྩོན་འགྲུས་དང་ལྡན་པ་སྟེ། མཚན་ཉིད་གསུམ་དང་ལྡན་པའི་སྐྱེས་བུ་དེས་ནི། བསླབ་པར་བྱ་བ་གང་ཡིན་པ་དེ་མྱུར་དུ་རྟོགས་པར་འགྱུར་བས། དེ་ལ་དུས་ཤེས་པར་བྱས་ནས་དུས་སུ་འདོམས་པར་བྱ་ཞིང༌། གོང་དུ་བཤད་པའི་སྣོད་ལྡན་གྱི་ཅིག་ཤོས་སློབ་དཔོན་ལ་མི་གུས་པ་དང༌། ལེ་ལོ་དང་གཡེང་བ་ཅན་དང༌།  རང་བཞིན་ངན་ཅིང་དད་པ་མེད་པ་རྣམས་ནི་སྣོད་དང་མི་ལྡན་པས། དུས་སུ་འདོམས་པ་དེ་ལས་གོ་ལྡོག་སྟེ་རེ་ཞིག་འདོམས་པར་བྱ་བ་མ་ཡིན་མོད། འོན་ཀྱང་ཕྱི་ནས་དོན་དུ་གཉེར་ཞིང་འདུན་པར་གྱུར་ན་ལེགས་པར་རྗེས་སུ་བསྟན་པར་བྱའོ། །
གཉིས་པ་འགྲེལ་པ་ནི།  དེ་སོགས་ཞིབ་ཏུ་འབད། །
ཅེས་པ་སྟེ། དེ་ལྟར་མཁས་པའི་ཕུལ་དུ་ཕྱིན་པར་འདོད་པ་རྣམས་ཀྱི་ནི། གོང་དུ་བཤད་པ་ལྟར་གྱི་རྗེས་འཇུག་ལ་ལྟོས་པའི་ཕྲད་རྣམ་དབྱེ་དང་བཅས་པ་དང༌། རྗེས་འཇུག་ལ་མ་ལྟོས་པའི་ཕྲད་རང་དབང་ཅན་དང་བཅས་པའི་འཇུག་ཚུལ་དེ་དག་ལ་སོགས་པ་སུམ་རྟགས་ཀྱི་ཚིག་དོན་ཕྲ་མོ་ལའང་ཞིབ་ཏུ་བརྟགས་ཤིང་དཔྱད་ནས་ལེགས་པར་འབད་དགོས་ཏེ། སུམ་རྟགས་མ་ཤེས་ན་མཁས་པའི་གྲལ་དུ་ཆུད་པར་དཀའ་བས་སོ། །

གསུམ་པ་བཤད་པ་མཐར་ཕྱིན་པའི་ཚུལ།

	གསུམ་པ་བཤད་པ་མཐར་ཕྱིན་པའི་ཚུལ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	བྱཱ་ཀ་ར་ཎའི་རྩ་བ་སུམ་ཅུ་པ་ཞེས་བྱ་བ་
སློབ་དཔོན་ཨ་ནུས་མཛད་པ་རྫོགས་སོ། །
ཞེས་པ་སྟེ། བྱཱ་ཀ་ར་ཎ་ལུང་སྟོན་པ། དེ་ཡང་སྒྲའི་མཚན་ཉིད་ལུང་དུ་སྟོན་པས་ལུང་སྟོན་པ། ལེའུ་ཕྱི་མ་རྟགས་འཇུག་གི་རྟེན་གཞིར་གྱུར་པས་རྩ་བ། གཞུང་ཚད་ཤླཽ་ཀ་སུམ་ཅུར་ཡོད་པས་སུམ་ཅུ་པའོ། །སློབ་དཔོན་ཨ་ནུ་སྟེ་ཐོན་མི་སམྦྷོ་ཊས་མཛད་པ་རྫོགས་སོ། །ཞེས་པའོ། །
གཉིས་པ་འགྲེལ་པ་ནི། ཚིག་གི་ལོ་མས་མ་བསྒྲིབས་ཤིང༌། །དོན་གྱི་འབྲས་བུ་གཡུར་ཟ་བའི།  །ལེགས་བཤད་ལྗོན་པའི་དབང་པོ་འདི། །དབྱངས་ཅན་གྲུབ་པའི་རྡོ་རྗེས་སྤེལ། །
ཅེས་པ་སྟེ། ཚིག་དོན་བོད་ཀྱི་ཡི་གེའི་བརྡ་དཔྱད་ལ་ཉེ་བར་མཁོ་བ་སློབ་དཔོན་ཆེན་པོ་ཐོན་མིས་མཛད་པའི་སུམ་ཅུ་པའི་དོན་གཞོན་ནུ་བློ་གསར་རྣམས་ལ་གོ་བདེ་བའི་ཕྱིར་དུ་དགོས་མེད་དང༌། ཡང་ཡང་ཟློས་པ་ལ་སོགས་པའི་ཚིག་གི་ལོ་མས་མ་བསྒྲིབས་ཤིང༌། དོན་གྱི་སྙིང་པོ་རྣམས་གསལ་བར་ཕྱེ་བའི་འབྲས་བུ་གཡུར་དུ་ཟ་བའི་ལེགས་བཤད་ཀྱི་བསྟན་བཅོས་ཡོན་ཏན་གྱི་ཚོགས་འབད་མེད་དུ་འཇོ་བའི་ལྗོན་པའི་དབང་པོ་འདི་ཉིད་བྱེད་པོ་དགེ་སློང་བློ་བཟང་ཆོས་འཕེལ་ལམ། བརྡ་སྤྲོད་ཀྱི་མིང་དབྱངས་ཅན་གྲུབ་པའི་རྡོ་རྗེས་གཞན་ཕན་གྱི་ལྷག་བསམ་བཟང་པོས་སྤེལ་བའོ།། །།
སྨྲས་པ། 	ཀུན་ཏུ་ལེགས་བྱས་རབ་ཡངས་འོ་མཚོ་ཆེ། །
ཀུན་གྱི་དྲི་མའི་དུད་ཁུ་རིང་དུ་འདོར། །
ཀུན་ཀྱང་རིག་ཚུལ་ཟབ་མོར་རྟག་པར་རོལ། །
ཀུན་གཟིགས་དཔལ་སྟུག་མཆོག་ཏུ་འགྱུར་བར་ཤོག །
ཅེས་ལུང་སྟོན་པ་སུམ་ཅུ་པ་དང་དེའི་སྙིང་པོ་ལེགས་བཤད་ལྗོན་དབང་སྦྱར་བའི་འགྲེལ་པ་ཐུ་མིའི་དགོངས་པ་རབ་ཏུ་གསལ་བའི་སྣང་བྱེད་ཅེས་བྱ་བ་འདི་ནི། སྔར་ཆོས་གྲྭ་ཆེན་པོ་བཀྲ་ཤིས་ལྷུན་པོར་རྟགས་འཇུག་རྩ་འགྲེལ་སྦྱར་བའི་འགྲེལ་པ་བགྱིས་ཟིན་ཀྱང༌། བློ་གསལ་གཞན་ལ་ཕན་པ་དང་སུམ་རྟགས་ཡ་བྲལ་དུ་མ་སོང་བའི་ཆེད་དུ་ད་དུང་སུམ་ཅུ་པ་རྩ་འགྲེལ་སྦྱར་བའི་འགྲེལ་པ་ཞིག་དགོས་ཞེས་ཁྲིག་དགོན་ཤར་སྤྲུལ་བྱམས་པ་བསྟན་འཛིན་གྱིས་བསྐུལ་ངོར། དཀའ་ཆེན་བློ་བཟང་བཟོད་པས་སྔར་ཉི་འོད་དུ་ལག་ལེན་སྙིང་པོར་འདྲིལ་བའི་སློབ་སྦྱོང་སྐབས་སྐྱབས་མགོན་ཐམས་ཅད་མཁྱེན་པ་ཆེན་པོར་སྤྱན་ཞུར་ཕུལ་བའི་དཔེར་བརྗོད་རྣམས་གུང་བསྒྲིགས་ནས། ཁྲིག་དགོན་གཟིམ་ཆུང་ངོ་མཚར་ཕུན་ཚོགས་སུ་སྦྱར་བའོ། །རྩ་བའི་ཚིག་འགྲེལ་རྣམས་དངུལ་ཆུའི་སུམ་རྟགས་ཀྱི་འགྲེལ་པ་གཞིར་བཞག་པ་ཡིན་ནོ།།     །། 

༄༅། །ལུང་སྟོན་པ་རྟགས་ཀྱི་འཇུག་པ་དང་དཀའ་གསལ་མེ་ལོང་སྦྱར་བའི་
རྣམ་བཤད་ཐོན་མིའི་དགོངས་པ་རབ་ཏུ་གསལ་བའི་སྣང་བྱེད་
ཅེས་བྱ་བ་བཞུགས་སོ།།

ནམོགུརུམཉྫུཤྲཱིཤཱེཏཀཡ། 
ཆོས་ཀྱི་རྒྱལ་པོ་སྲོང་བཙན་སྒམ་པོ་དང༌། །
ཆོས་བློན་ངག་ལ་དབང་གྱུར་ཐུ་མི་རྗེ། །
ཆོས་ཀུན་མངོན་གྱུར་བློ་བཟང་གྲགས་པ་སོགས། །
ཆོས་ལྡན་ཡོངས་འཛིན་དམ་པ་རྣམས་ལ་འདུད། །
བློ<་མཆོག་རྒྱལ་བསྟན་བཟང<་པོའི་ཕྲིན་ལས་ཀུན། །
གསལ་མཛད་ལྷུན<་གྱིས་གྲུབ<་པའི་ནམ་མཁའི་ནོར། །
ཆོས<་ཀྱི<་རྒྱལ<་པོའི་མཚན<་གྱི་འོད་རབ་འཕྲོ། །
དཔལ་ཡོན་བཟང་པོའི་ཞབས་ལ་གུས་པས་འདུད། །
བརྡ་སྤྲོད་དབྱིག་གི་དོ་ཤལ་བཟང་པོས་སྤྲས། །
རྟགས་འཇུག་དཀའ་གསལ་མེ་ལོང་ལ་བལྟས་ནས། །
མ་དག་དྲི་མ་ཡོངས་སུ་སྦྱོང་འདོད་པའི། །
བློ་ལྡན་རྣམས་ལ་ཕན་ཕྱིར་འདི་བཤད་བྱ། །
དེ་ལ་འདིར་ལུང་སྟོན་པ་རྟགས་ཀྱི་འཇུག་པ་དང༌། དེའི་སྙིང་པོའི་དོན་མདོ་ཙམ་བརྗོད་པ་དཀའ་གནད་གསལ་བའི་མེ་ལོང་གཉིས་ཀྱི་དགོངས་དོན་འཆད་པ་ལ་བཞི།  མཚན་གྱི་དོན། འགྱུར་གྱི་ཕྱག གཞུང་གི་དོན་དང༌། མཇུག་གི་དོན་ནོ། །
དང་པོ་ནི། 	རྒྱ་གར་སྐད་དུ།  བྱཱ་ཀ་ར་ཎ་ལིངྒཱ་བ་ཏ་ར་ནཱ་མ། 
	བོད་སྐད་དུ། ལུང་སྟོན་པ་རྟགས་ཀྱི་འཇུག་པ་ཞེས་བྱ་བ། 
ཞེས་པ་སྟེ། བྱཱ་ཀ་ར་ཎ་ལུང་སྟོན་པ། ལིངྒཱ་རྟགས། ཨ་བ་ཏ་ར་འཇུག་པ། ནཱ་མ་ཞེས་བྱ་བའོ།  །དེ་ཡང་ཡི་གེ་ཕོ་མོ་མ་ནིང་གི་རྟགས་ཀྱི་འཇུག་ཚུལ་རྒྱས་པར་སྟོན་པས་ན་བརྗོད་བྱའི་སྒོ་ནས་བཏགས་པའོ། །གཉིས་པ་ནི། བྱཱ་ཀ་ར་ཎའི་དབང་ཕྱུག་ལ་ཕྱག་འཚལ་ལོ། །ཞེས་པ་སྟེ། རྗེས་འཇུག་རྣམས་ཀྱིས་འདི་ཉིད་འཕགས་ཡུལ་ནས་བསྒྱུར་བའི་བསྟན་བཅོས་དང་མཚུངས་པར་བལྟ་བའི་དོན་དུ་འགྱུར་ཕྱག་བཀོད་པའོ། །གང་ལ་ན་ལུང་སྟོན་པ་ངག་གི་དབང་ཕྱུག་མཁྱེན་པའི་གཏེར་ལའོ། །
	གསུམ་པ་གཞུང་གི་དོན་ལ་གསུམ། བཤད་པ་ལ་འཇུག་པ། བཤད་པ་ཉིད་དགོད་པ།  བཤད་པ་མཐར་ཕྱིན་པའི་ཚུལ་ལོ། །

དང་པོ། བཤད་པ་ལ་འཇུག་པ།

དང་པོ་ལ་གཉིས། མཆོད་བརྗོད་དང༌། བརྩམ་པར་དམ་བཅའ་བའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	སྨྲ་བའི་སྐྱེས་མཆོག་སྨྲ་བའི་རྒྱལ། །
ཐམས་ཅད་མཁྱེན་ལ་ཕྱག་འཚལ་ལོ། །
ཞེས་པ་སྟེ། བརྡ་སྤྲོད་གཞུང་དོན་སྨྲ་བའི་སྐྱེས་བུའི་མཆོག་ཏུ་གྱུར་པ་གཞན་མུ་སྟེགས་སོགས་ཀྱི་སྨྲ་བ་ངན་པ་རྣམས་ལས་རབ་ཏུ་རྒྱལ་ཞིང༌། ཤེས་བྱ་ཐམས་ཅད་མངོན་སུམ་དུ་མཁྱེན་པའི་ཤེས་རབ་ཀྱི་ལྷ་ལ་ཕྱག་འཚལ་ལོ། །ཞེས་པའོ།  །
གཉིས་པ་འགྲེལ་པ་ལ་གཉིས། རྒྱ་སྐད་དང༌། བོད་སྐད་ཀྱི་སྒོ་ནས་མཆོད་པར་བརྗོད་པའོ། །དང་པོ་ནི། ནམོམཉྫུཤྲཱིཡེ། ཞེས་པ་སྟེ། ནམོ་ཕྱག་འཚལ། མཉྫུ་འཇམ། ཤྲཱི་དཔལ། ཡེ་ལ་སྟེ། འཇམ་དཔལ་ལ་ཕྱག་འཚལ་ལོ། །ཞེས་པའོ། །རྒྱ་སྐད་སྨོས་པ་ནི། སྐད་རིགས་ཆེ་བ་བཞི་ལས་ལེགས་སྦྱར་སམ་སྐྲི་ཏའི་སྐད་ལ་བག་ཆགས་འཇོག་པ་སོགས་ཀྱི་ཆེད་དོ། །དེ་བཞི་ནི། སམ་སྐྲི་ཏའི་སྐད་དང༌། པྲ་ཀྲྀ་ཏའི་སྐད་དང༌། བི་ཤཱ་ཙིའི་སྐད་དང༌། ཨ་བ་བྷྲཱཾ་ཤའི་སྐད་རྣམས་སོ། །དང་པོ་དེ་དང༌། སུམ་ཅུ་རྩ་གསུམ་པའི་སྐད། བྲམ་ཟེ་རིག་བྱེད་འདོན་པའི་སྐད་རྣམས་དོན་གཅིག གཉིས་པ་དེ་དང༌། མ་གདྷཱའི་ཡུལ་མི་རང་བཞིན་པའི་སྐད་དོན་གཅིག གསུམ་པ་དེ་དང༌། བྱང་སྒྲ་མི་སྙན་པའི་སྐད་དོན་གཅིག བཞི་པ་དེ་དང༌། ཟུར་ཆག་གི་སྐད། སིན་དྷུ་བའི་སྐད་རྣམས་དོན་གཅིག་གོ །
གཉིས་པ་ནི། རྒྱལ་ཀུན་མཁྱེན་པའི་ཡེ་ཤེས་དཔྱིད། །གཞོན་ནུའི་གཟུགས་ཀྱིས་རྣམ་རོལ་བ།   །རྗེ་བཙུན་བརྟན་པའི་འཁོར་ལོ་དང༌། །དབྱེར་མེད་བླ་མའི་ཞབས་བཏུད་ནས། །
ཞེས་པ་སྟེ། དུས་གསུམ་རྒྱལ་བ་ཀུན་གྱི་མཁྱེན་པའི་ཡེ་ཤེས་གཅིག་ཏུ་བསྡུས་པའི་སྙིང་པོའམ་དཔྱིད། གཞོན་ནུ་ན་ཚོད་བཅུ་དྲུག་ལོན་པའི་གཟུགས་ཀྱིས་རྣམ་པར་རོལ་བ། རྗེ་བཙུན་བརྟན་པའི་འཁོར་ལོ་སྟེ་འཇམ་དཔལ་དབྱངས་དང་ངོ་བོ་དབྱེར་མེད་པ། རང་ཉིད་ལ་ལམ་བཟང་པོ་མ་ནོར་བར་སྟོན་པའི་ཐམས་ཅད་མཁྱེན་པ་དྷརྨ་བྷ་དྲ་སོགས་དངོས་བརྒྱུད་ཀྱི་བླ་མའི་ཞབས་ཀྱི་པདྨོ་ལ་ལུས་ངག་ཡིད་གསུམ་གུས་པས་བཏུད་དེ་ཕྱག་འཚལ་བའོ། །ནས་ནི་འོག་མ་འདྲེན་པའི་ལྷག་བཅས་སོ།  །དེ་ཡང་བླ་མ་འཇམ་དབྱངས་ལས་ངོ་བོ་གཞན་དུ་བལྟས་ན་རང་རྒྱུད་ལ་ཤེས་རབ་འཇུག་པའི་སྐབས་མེད་ལ། དེ་མེད་ན་རིག་གནས་ཆེ་ཆུང་དང་ཐར་པར་བགྲོད་པའི་ལམ་མི་ཤེས་པས། བློ་གྲོས་ཀྱི་སྤོབས་པ་རྒྱས་པ་ལ་འདི་ལྟ་བུའི་ལྷ་ཞིག་བསྟེན་དགོས་སོ། །
གཉིས་པ་བརྩམ་པར་དམ་བཅའ་བ་ནི། མཁས་མཆོག་ཐོན་མིའི་ཐུགས་མཚོ་ལས། །བྱུང་བའི་བརྡ་སྤྲོད་ཕྱི་མོ་མཆོག རྟགས་ཀྱི་འཇུག་པའི་སྙིང་པོའི་དོན། །མདོར་བསྡུས་ཚིག་གིས་གསལ་བར་བྱ། །
ཞེས་པ་སྟེ། རྗེ་བཙུན་མཁྱེན་པའི་གཏེར་གྱི་རྣམ་འཕྲུལ་གངས་ཅན་མཁས་གྲུབ་ཀུན་གྱི་མཆོག་གྱུར་ཐོན་མི་སམྦྷོ་ཊའི་མཁྱེན་བརྩེའི་ཐུགས་ཀྱི་རྒྱ་མཚོ་ལས་བྱུང་བའི་བོད་ཁ་བ་ཅན་གྱི་སྐད་ཀྱི་བརྡ་སྤྲོད་པའི་བསྟན་བཅོས་ཀུན་གྱི་ཕྱི་མོ་སྟེ་རྩ་བ་མཆོག་ཏུ་གྱུར་པ་སུམ་ཅུ་པ་དང་རྟགས་ཀྱི་འཇུག་པ་གཉིས་ལས། འདིར་རྟགས་ཀྱི་འཇུག་པའི་སྙིང་པོའི་དོན་མཐའ་དག་མ་ཚང་བ་མེད་པ་མདོར་བསྡུས་པའི་ཚིག་གིས་གསལ་བར་བྱའོ། །ཞེས་པའོ། །
གཉིས་པ། བཤད་པ་ཉིད་དགོད་པ།
	གཉིས་པ་བཤད་པ་ཉིད་དགོད་པ་ལ་གསུམ། མིང་གཞིའི་ཡི་གེ་སྤྱིའི་རྟགས་ཀྱི་དབྱེ་བ་བཤད་པ། སྔོན་འཇུག་གི་རྟགས་ཀྱི་འཇུག་པ་བཤད་པ། རྗེས་འཇུག་གི་རྟགས་ཀྱི་འཇུག་པ་བཤད་པའོ།  །དང་པོ་ལ་གཉིས། སྤྱིར་ཡི་གེའི་དབྱེ་བ་བཤད་པ། ཕོ་ཡིག་གི་དབྱེ་བ་བྱེ་བྲག་ཏུ་བཤད་པའོ། །
དང་པོ་ནི། སྤྱིར་ན་དབྱངས་མོ་གསལ་བྱེད་ཕོ། །
ཞེས་པ་སྟེ། སྤྱིར་ཡི་གེ་ལ་དབྱེ་ན། དབྱངས་དང་གསལ་བྱེད་ཀྱི་ཡི་གེ་གཉིས་སུ་ཡོད་ཅིང༌། སུམ་ཅུ་པ་ལས།  ཨཱ་ལི་གསལ་བྱེད་ཨི་སོགས་བཞི། །ཞེས་པ་ལྟར། དབྱངས་ཀྱི་བྱ་བ་གསལ་བར་མཚོན་པར་བྱེད་པ། ཨི་སྟེ་གི་གུ། ཨུ་སྟེ་ཞབས་ཀྱུ། ཨེ་སྟེ་འགྲེང་བུ། ཨོ་སྟེ་ན་རོ་བཞི་ནི་མོ་དང༌། སུམ་ཅུ་པ་ལས། ཀཱ་ལི་སུམ་ཅུ་ཐམ་པའོ། །ཞེས་པ་ལྟར། ཀཱ་ལིའི་བྱ་བ་གསལ་བར་བྱེད་པ། ཀ་ནས་ཨ་བར་གྱི་ཡི་གེ་སུམ་ཅུ་པོ་རྣམས་ནི་ཕོ་ཡིག་ཏུ་ཤེས་པར་བྱའོ། །
	གཉིས་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	ཕོ་ཡི་ཡི་གེ་འབའ་ཞིག་ལ། །
སྡེ་པ་ཕྱེད་དང་བརྒྱད་གནས་པའང༌། །
སྡེ་ཚན་ལྔ་རུ་དྲིལ་བྱས་ནས། །
ཞེས་པ་སྟེ། ཕོའི་ཡི་གེ་འབའ་ཞིག་སྟེ་གསལ་བྱེད་སུམ་ཅུ་པོ་ཁོ་ན་ལ། སྡེ་པ་ཕྱེད་དང་བརྒྱད་དུ་གནས་ཏེ། སྡེ་པ་དང་པོ། ཀ་ཁ་ག་ང༌། གཉིས་པ། ཅ་ཆ་ཇ་ཉ། གསུམ་པ། ཏ་ཐ་ད་ན། བཞི་པ། པ་ཕ་བ་མ། ལྔ་པ། ཙ་ཚ་ཛ་ཝ། དྲུག་པ། ཞ་ཟ་འ་ཡ། བདུན་པ། ར་ལ་ཤ་ས། ཕྱེད་པ། ཧ་ཨ་རྣམས་སོ། །དེ་རྣམས་སྡེ་ཚན་ལྔ་རུ་དྲིལ་བ་ནི། སྒྲ་དྲག་པ་ཕོ་དང༌། རན་པ་མ་ནིང་དང༌། ཅུང་ཟད་ཞན་པ་མོ་དང༌། དེ་ལས་ཀྱང་ཅུང་ཟད་ཞན་པ་ཤིན་ཏུ་མོ་དང༌། ཤིན་ཏུ་ཞན་པ་མོ་གཤམ་སྟེ་རྣམ་པ་ལྔའོ། །ཞེས་པའོ། །
གཉིས་པ་འགྲེལ་པ་ནི། དེ་ཕྱིར་ཀཱ་ལི་སུམ་ཅུ་པོ། །ཕོ་ཡི་ཡི་གེ་འབའ་ཞིག་ལ། །ནང་གསེས་སྡེ་ཚན་ལྔར་དབྱེ་སྟེ། །
ཞེས་པ་སྟེ། དབྱངས་མོ་དང་གསལ་བྱེད་ཀྱི་ཡི་གེ་ཕོ་ཡིན་པ་དེའི་ཕྱིར་གསལ་བྱེད་ཀཱ་ལི་སུམ་ཅུ་པོ་དེ་དག་ཕོ་ཡི་ཡི་གེ་འབའ་ཞིག་སྟེ་ཁོ་ན་ཡིན་པ་ལ། ནང་གསེས་སྡེ་ཚན་ལྔར་དབྱེ་བར་བྱ་སྟེ།  ཕོ་དང༌། མ་ནིང༌། མོ་དང༌། ཤིན་ཏུ་མོ་དང༌། མོ་གཤམ་རྣམས་སུ་ཡོད་པའི་ཕྱིར། །
	གཉིས་པ་རྒྱས་པར་བཤད་པ་ལ་གཉིས།  རྩ་བ་དང༌། འགྲེལ་པའོ། །
དང་པོ་ནི། 	ཕོ་དང་མ་ནིང་མོ་དང་ནི། །
ཤིན་ཏུ་མོ་དང་བཞི་བཞི་རུ། །
སྡེ་པ་བཞི་པ་ཡན་ཆད་དབྱེ།  །
ལྷག་མ་བཅུ་བཞི་གནས་པ་ལ། །
ཙ་སོགས་གསུམ་ནི་ཅ་སོགས་སྦྱར། །
ཝ་ནི་བ་དང་སྦྱར་བར་བྱ། །
ལྷག་མ་དྲུག་ནི་མོ་རུ་སྦྱར།  །
ར་ལ་ཧ་ནི་མོ་གཤམ་སྟེ།  །
ཨ་ནི་མཚན་མེད་ཅེས་ཀྱང་བྱ། །
ཞེས་པ་སྟེ། དེའང་སྡེ་པ་དང་པོ་བཞི་པོ་རྣམས་ཀྱི་དང་པོ། །ཀ་ཅ་ཏ་པ་རྣམས་ཕོ་དང༌། གཉིས་པ། ཁ་ཆ་ཐ་ཕ་རྣམས་མ་ནིང་དང༌། གསུམ་པ། ག་ཇ་ད་བ་རྣམས་མོ་དང༌། བཞི་པ། ང་ཉ་ན་མ་རྣམས་ཤིན་ཏུ་མོར་དབྱེ་བར་བྱའོ། །དེར་མ་ཕྱེ་བའི་ལྷག་མ་ཙ་སྡེ་ཕྱིན། ཡི་གེ་བཅུ་བཞི་གནས་པ་ལ། ཙ་ལ་སོགས་པ་སྟེ་ཙ་ཚ་ཛ་གསུམ་ནི། རིམ་བཞིན་སྔར་བསྟན་པའི་ཅ་ལ་སོགས་པ་གསུམ་དང་སྦྱར་བར་བྱ་སྟེ། ཙ་ཕོ་དང༌། ཚ་མ་ནིང་དང༌། ཛ་མོར་ཤེས་པར་བྱའོ། །དེ་བཞིན་དུ་ཝ་ནི་བ་དང་སྦྱར་བས་མོ་དང༌། ལྷག་མ་ཞ་ཟ་འ་ཡ་ཤ་ས་དྲུག་ཀྱང་མོའི་ཡི་གེར་སྦྱར་བར་བྱའོ། །ར་ལ་ཧ་གསུམ་ནི་མོ་གཤམ་གྱི་ཡི་གེ་ཞེས་བྱ་ཞིང༌། ཨ་ནི་མོ་གཤམ་ཡིན་པར་མ་ཟད་མཚན་མེད་ཀྱི་ཡི་གེ་ཞེས་བྱའོ། །ཞེས་པའོ། །
གཉིས་པ་འགྲེལ་པ་ནི། ཀ་ཅ་ཏ་པ་ཙ་རྣམས་ཕོ། །ཁ་ཆ་ཐ་ཕ་ཚ་མ་ནིང༌། ག་ཇ་ད་བ་ཛ་ཝ་ཞ།  །ཟ་འ་ཡ་ཤ་ས་རྣམས་མོ།  །ང་ཉ་ན་མ་ཤིན་ཏུ་མོ། །ར་ལ་ཧ་ཨ་མོ་གཤམ་སྟེ། །ཨ་ནི་མཚན་མེད་ཅེས་ཀྱང་བྱ། །
ཞེས་པ་སྟེ། ཀ་ཅ་ཏ་པ་ཙ་བཅས་ལྔ་པོ་དེ་རྣམས་ནི་སྒྲ་དྲག་པ་ཕོ་ཡིག་དང༌། ཁ་ཆ་ཐ་ཕ་ཚ་བཅས་ལྔ་ནི་སྒྲ་རན་པ་མ་ནིང་གི་ཡི་གེ་དང༌། ག་ཇ་ད་བ་ཛ་ཝ་ཞ་ཟ་འ་ཡ་ཤ་ས་བཅས་བཅུ་གཉིས་པོ་དེ་རྣམས་ནི་སྒྲ་ཅུང་ཟད་ཞན་པ་མོ་ཡིག་དང༌། ང་ཉ་ན་མ་བཅས་བཞི་ནི་མོ་ཡིག་ལས་ཀྱང་སྒྲ་ཅུང་ཟད་ཞན་པ་ཤིན་ཏུ་མོའི་ཡི་གེ་དང༌། ར་ལ་ཧ་ཨ་བཅས་བཞི་ནི་སྒྲ་ཤིན་ཏུ་ཞན་པ་མོ་གཤམ་གྱི་ཡི་གེ་སྟེ་སྡེ་ཚན་ལྔའོ།  །ཨ་ནི་མོ་གཤམ་གྱི་ཡི་གེ་ཡིན་པར་མ་ཟད་ར་ལ་ཧ་གསུམ་ལས་ཀྱང་སྒྲ་རྩོལ་ཤིན་ཏུ་ཞན་པས་ན་མཚན་མེད་ཅེས་ཀྱང་བྱ་བ་ཡིན་ནོ། །

གཉིས་པ་སྔོན་འཇུག་གི་རྟགས་ཀྱི་འཇུག་པ་བཤད་པ།
	གཉིས་པ་སྔོན་འཇུག་གི་རྟགས་ཀྱི་འཇུག་པ་བཤད་པ་ལ་གསུམ། མིང་གཞི་ལས་སྔོན་རྗེས་དབྱུང་ཚུལ་བཤད་པ། སྔོན་འཇུག་གི་རྟགས་ཀྱི་དབྱེ་བ་བཤད་པ། སྔོན་འཇུག་གི་རྟགས་ཀྱི་འཇུག་ཚུལ་བཤད་པའོ། །
དང་པོ་ནི། 	མོ་ཡི་ཡི་གེའི་ནང་ནས་ནི། །
འཇུག་པའི་ཡི་གེ་བཅུ་དབྱུང་བྱ། །
འཇུག་པ་བཅུ་ཡི་ནང་ནས་ནི། །
སྔོན་འཇུག་ཡི་གེ་ལྔ་དབྱུང་བྱ། 
ཞེས་པ་སྟེ། མོའི་ཡི་གེ་ལ་བཤད་མཐག་པ་ལྟརམོ་ཙམ་དང༌། ཤིན་ཏུ་མོ་དང་མོ་གཤམ་སྟེ་གསུམ་དུ་གནས་པ་སོ་སོར་མ་ཕྱེ་བའི་ནང་ནས། སྔར་སུམ་ཅུ་པར་བཤད་པ་ལྟར་རྗེས་འཇུག་གི་ཡི་གེ་ག་ང་ད་ན་བ་མ་འ་ར་ལ་ས་སྟེ་བཅུ་པོ་རྣམས་དབྱུང་བར་བྱ་ཞིང༌། དེའི་ནང་ནས་ཀྱང་སྔོན་འཇུག་གི་ཡི་གེ་ག་ད་བ་མ་འ་སྟེ་ལྔ་པོ་རྣམས་དབྱུང་བར་བྱའོ། །ཞེས་པའོ། །
	གཉིས་པ་སྔོན་འཇུག་གི་རྟགས་ཀྱི་དབྱེ་བ་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	སྔོན་འཇུག་ཡི་གེ་ལྔ་པོ་ལ། །
ཕོ་དང་མ་ནིང་མི་དང་ནི། །
ཤིན་ཏུ་མོ་དང་བཞི་རུ་དབྱེ། །
ཞེས་པ་སྟེ། བཤད་མ་ཐག་པའི་སྔོན་འཇུག་གི་ཡི་གེ་ལྔ་པོ་དེ་ལ། མིང་གཞི་དང་སྦྱར་ནས་ཀློག་པའི་ཚེ་སྒྲ་གདངས་དྲག་ཞན་དུ་འགྱུར་བའི་ཆ་ནས་ཕོ་བ་ཡིག་དང༌། མ་ནིང་ག་ད་གཉིས་དང༌། མོ་འ་ཡིག་དང༌། ཤིན་ཏུ་མོ་མ་ཡིག་སྟེ་བཞིར་དབྱེ་བར་བྱའོ། །ཞེས་པའོ། །གཉིས་པ་འགྲེལ་པ་ནི། སྔོན་འཇུག་ལྔ་ཡི་བ་ཡིག་ཕོ། །ག་ད་མ་ནིང་འ་མོ་ཡིག མ་ནི་ཤིན་ཏུ་མོ་ཡིན་ནོ། །ཞེས་པ་སྟེ། སྔོན་འཇུག་ལྔ་པོ་དེ་ཡི་ནང་ནས། བ་ཡིག་ནི་སྔོན་འཇུག་གི་ཕོ་ཡིག་དང༌། ག་ད་གཉིས་ནི་སྔོན་འཇུག་གི་མ་ནིང་གི་ཡི་གེ་དང༌། འ་ཡིག་ནི་སྔོན་འཇུག་གི་མོ་ཡིག་དང༌། མ་ཡིག་ནི་སྔོན་འཇུག་གི་ཤིན་ཏུ་མོ་ཡིག་ཡིན་ནོ། །

གསུམ་པ་སྔོན་འཇུག་གི་རྟགས་ཀྱི་འཇུག་ཚུལ་བཤད་པ།

	གསུམ་པ་སྔོན་འཇུག་གི་རྟགས་ཀྱི་འཇུག་ཚུལ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། 	རྩ་བར། དེ་དག་རེ་རེའང་བཞི་བྱེད་དེ། །
གང་ལ་འཇུག་བྱེད་གང་གིས་བྱེད།  །
ཇི་ལྟར་འཇུག་བྱེད་ཅི་ཕྱིར་བྱེད། །
ཅེས་པ་སྟེ། སྔོན་འཇུག་གི་ཡི་གེ་ཕོ་སོགས་དེ་དག་རེ་རེའི་འཇུག་ཚུལ་ལའང་རྣམ་པ་བཞི་བྱེད་པ་སྟེ་བྱེད་པ་བཞི་བཞིའི་སྒོ་ནས་རྟོགས་དགོས་ཏེ། འཇུག་ཡུལ་མིང་གཞིའི་ཡི་གེ་གང་ལ་འཇུག་པར་བྱེད་པ་དང༌། འཇུག་པ་པོ་སྔོན་འཇུག་གི་ཡི་གེ་གང་གིས་འཇུག་པར་བྱེད་པ་དང༌། སྒྲའི་འཇུག་ཚུལ་ཇི་ལྟ་བུས་འཇུག་པར་བྱེད་པ་དང༌། དགོས་པ་ཅིའི་ཕྱིར་འཇུག་པར་བྱེད་པ་རྣམས་སོ། །ཞེས་པའོ། །
	གཉིས་པ་རྒྱས་པར་བཤད་པ་ལ་གསུམ། གང་ལ་འཇུག་པ་དང་གང་གིས་འཇུག་པ་མཐུན་མོང་དུ་བཤད་པ། ཇི་ལྟར་འཇུག་པ་བཤད་པ། ཅི་ཕྱིར་འཇུག་པ་བཤད་པའོ། །

གང་ལ་འཇུག་པ་དང་གང་གིས་འཇུག་པ་མཐུན་མོང་དུ་བཤད་པ།
དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། དྲི་བས་མཚམས་སྦྱར་བ་དང༌། ལན་གྱིས་བསྙད་པའོ། །
དང་པོ་ནི། 	གང་ལ་འཇུག་པར་བྱེད་ཅེ་ན།  །
ཞེས་པའོ། །གཉིས་པ་ལ་གཉིས། ལན་གྱིས་བསྙད་པ་དངོས་དང༌། ཞར་བྱུང་མི་འཇུག་པ་བཤད་པའོ། །
དང་པོ་ནི། 	ཕོ་ནི་ཕོ་དང་མོ་ལ་འཇུག །
མོ་ནི་མོ་དང་མ་ནིང་ལ། །
མ་ནིང་ཡང་ནི་ཕོ་མོ་ལའོ། །
ཤིན་ཏུ་མོ་ནི་མ་ནིང་དང༌། །
མོ་དང་ཤིན་ཏུ་མོ་ཉིད་ལའོ།  །
ཞེས་པ་སྟེ། དེ་ལ་གང་གིས་འཇུག་པར་བྱེད་པ་པོ་ཕོའི་ཡི་གེ་བ་ནི། རང་གི་སྡེ་པ་མ་ཡིན་པའི་མིང་གཞིའི་ཕོ་ཡིག་ཀ་ཅ་ཏ་ཙ་བཞི་དང༌། མོ་ཡིག་ག་ང་ཇ་ཉ་ད་ན་ད་ཞ་ཟ་ར་ཤ་ས་བཅུ་གཉིས་ཏེ་བཅུ་དྲུག་ལ་འཇུག་གོ །དེ་བཞིན་དུ་སྔོན་འཇུག་གི་མོ་ཡིག་འ་ཡིག་ནི། མིང་གཞིའི་མོ་ཡིག་ག་ཇ་ད་བ་ཛ་ལྔ་དང༌། མ་ནིང་ཁ་ཆ་ཐ་ཕ་ཚ་ལྔ་སྟེ་བཅུ་ལ་འཇུག་གོ །སྔོན་འཇུག་གི་མ་ནིང་ག་ཡིག་ནི། མིང་གཞིའི་ཕོ་ཡིག་ཅ་ཏ་ཙ་གསུམ་དང༌། མོ་ཡིག་ཉ་ད་ན་ཞ་ཟ་ཡ་ཤ་ས་བརྒྱད་དེ་བཅུ་གཅིག་ལ་འཇུག་ཅིང༌། ད་ཡིག་ནི་མིང་གཞིའི་ཕོ་ཡིག་ཀ་པ་གཉིས་དང༌། མོ་ཡིག་ག་ང་བ་མ་བཞི་སྟེ་དྲུག་ལ་འཇུག་གོ ། སྔོན་འཇུག་གི་ཤིན་ཏུ་མོ་མ་ཡིག་ནི།  མིང་གཞིའི་མ་ནིང་ཁ་ཆ་ཏ་ཚ་བཞི་དང༌། མོ་ཡིག་ག་ཇ་ད་ཛ་བཞི་དང༌། ཤིན་ཏུ་མོ་ང་ཉན་གསུམ་སྟེ་བཅུ་གཅིག་ལ་འཇུག་གོ །དེ་ཡང་བསྐྱེད་ཅེས་པ་ལྟ་བུའི་འཕུལ་རྟེན་གྱི་བ་དང་དའི་འཇུག་ཡུལ་སྤྱིར་ས་ཀ་ཡ་གསུམ་ག་ཡིན་ཀྱང་འཇུག་ཡུལ་གཙོ་བོ་ནི་ཀ་ཡིག་ཉིད་ཡིན་པས་སྐབས་འདིར་གང་ལ་འཇུག་པ་དེ་འཇུག་ཡུལ་གཙོ་བོ་དེ་ལ་བྱེད་དགོས་ཏེ། དེ་ལྟ་མ་ཡིན་ན་འགྱེད་ཅེས་པ་ལྟ་བུའི་ཚེ་འ་ཡིག་རང་སྡེའི་ཡ་ཡིག་ལ་འཇུག་པར་ཁས་ལེན་དགོས་པས་སོ། །
	གཉིས་པ་ཞར་བྱུང་མི་འཇུག་པ་བཤད་པ་ནི། 
ཕོ་ནི་མ་ནིང་ལ་མི་འཇུག །
མོ་ནི་ཕོ་ལ་འཇུག་པ་མིན། །
མ་ནིང་རང་ལ་རང་མི་འཇུག །
རང་གི་སྡེ་དང་འཕྲད་པ་ན། །
ཕོ་ཡང་མོ་ལ་འཇུག་མི་འགྱུར། །
མ་ནིང་མོ་ཡང་དེ་བཞིན་ནོ།  །
ཞེས་པ་སྟེ། སྔོན་འཇུག་གི་ཕོ་བ་ཡིག་ནི། མིང་གཞིའི་མ་ནིང་ཁ་ཆ་ཐ་ཕ་ཚ་རྣམས་ལ་མི་འཇུག་ཅིང༌། སྔོན་འཇུག་གི་མོ་འ་ཡིག་དང༌། དེའི་ཤུགས་བསྟན་ཤིན་ཏུ་མོ་མ་ཡིག་དག་ནི། མིང་གཞིའི་ཕོ་ཀ་ཅ་ཏ་པ་ཙ་རྣམས་ལ་མི་འཇུག་པ་དང༌། སྔོན་འཇུག་གི་མ་ནིང་ག་ད་གཉིས་ནི། མིང་གཞིའི་ཡང་མ་ནིང༌། ཁ་ཆ་ཐ་ཕ་ཚ་རྣམས་ལ་མི་འཇུག་གོ །ཡང་སྔར། ཕོ་ནི་ཕོ་དང་མོ་ལ་འཇུག ཅེས་སོགས་ཀྱི་དམིགས་བསལ། སྔོན་འཇུག་རྣམས་བཞི་ཚན་དུ་ཕྱེ་བའི་རང་རང་གི་སྡེ་པའི་མིང་གཞི་རྣམས་དང་འཕྲད་པའི་ཚེ་ན། སྔོན་འཇུག་གི་ཕོ་བ་ཡིག་ནི། མིང་གཞིའི་མོ་བ་མ་དག་ལ་མི་འཇུག་ཅིང༌།  ཡང་སྒྲས་ཕོ་ཡིག་པ་ལའང་མི་འཇུག་པར་བསྟན་པ་དང༌། དེ་བཞིན་དུ་སྔོན་འཇུག་གི་མ་ནིང་ག་ད་གཉིས་ཀྱང་རང་སྡེའི་ཕོ་མོ་དག་ལ་མི་འཇུག་པས། ག་ཡིག་མིང་གཞིའི་ཀ་ག་ང་རྣམས་དང༌། ད་ཡིག་མིང་གཞིའི་ཏ་ད་ན་རྣམས་ལ་མི་འཇུག་ཅིང༌། སྔོན་འཇུག་གི་མོ་ཡིག་འ་ནི། རང་སྡེའི་མིང་གཞིའི་མོ་ཞ་ཟ་འ་ཡ་རྣམས་ལ་མི་འཇུག་པ་དང༌། ཡང་སྒྲས་སྔོན་འཇུག་གི་ཤིན་ཏུ་མོ་མ་ཡིག་ནི། རང་སྡེའི་མིང་གཞིའི་མ་ནིང་ཕ་དང༌། མོ་བ་དང༌། ཤིན་ཏུ་མོ་མ་རྣམས་ལ་འཇུག་པ་མ་ཡིན་ནོ། ། ཞེས་པའོ། །
	གཉིས་པ་འགྲེལ་པ་ལ་གཉིས། དྲི་བས་མཚམས་སྦྱར་བ་དང༌། ལན་གྱིས་བསྙད་པའོ། །
དང་པོ་ནི། 	དེ་རྣམས་གང་ལ་གང་འཇུག་ན།  །
ཞེས་པ་སྟེ། སྔར་བཤད་པའི་ཡི་གེ་དེ་རྣམས་མིང་གཞིའི་ཡི་གེ་གང་ལ་སྔོན་འཇུག་གང་འཇུག་ཅེ་ན། ཞེས་པའོ། །
གཉིས་པ་ལན་གྱིས་བསྙད་པ་ལ་བཞི། སྔོན་འཇུག་གི་ཕོ་ཡིག་འཇུག་ཚུལ་བཤད་པ། སྔོན་འཇུག་གི་མ་ནིང་འཇུག་ཚུལ་བཤད་པ། སྔོན་འཇུག་གི་མོ་ཡིག་འཇུག་ཚུལ་བཤད་པ། སྔོན་འཇུག་གི་ཤིན་ཏུ་མོ་ཡིག་འཇུག་ཚུལ་བཤད་པའོ། །
དང་པོ་ནི། ཕོ་ཡིག་བ་ནི་ཀ་ཅ་ཏ། །ཙ་ག་ང་ཇ་ཉ་ད་ན། །ཛ་ཞ་ཟ་ར་ཤ་སར་འཇུག །
ཅེས་པ་སྟེ། གང་གིས་འཇུག་པར་བྱེད་པ་པོ་སྔོན་འཇུག་གི་ཕོ་ཡིག་བ་ནི།  མིང་གཞིའི་ཡི་གེ། ཀ་དང༌། ཅ་དང༌། ཏ་དང༌། ཙ་དང༌། ག་དང༌། ང་དང༌། ཇ་དང༌། ཉ་དང༌། ན་དང༌། ཛ་དང༌། ཟ་དང༌། ར་དང༌། ཤ་དང༌། ས་བཅས་ཡི་གེ་བཅུ་དྲུག་པོ་འདི་རྣམས་ལ་འཇུག་གོ །ཀ་ཅ་ཏ་ཙ་བཞི་མིང་གཞིའི་ཕོ་ཡིག་དང༌། ག་ང་སོགས་བཅུ་གཉིས་ནི་མོ་ཡིག་གོ །བ་ཡིག་ཀ་ལ་རྐྱང་བརྩེགས་འདོགས་གསུམ་གྱི་སྒོ་ནས་འཇུག་པ་ལས། དང་པོ་རྐྱང་འཕུལ་གྱི་དབང་གིས་བ་ཡིག་འཇུག་ཚུལ་ནི། དཔེར་ན། བཀའ་འགྱུར། བཀོད་ལེགས། གོས་བཀབ། ཚུར་བཀུག དམིགས་སུ་བཀར། གོང་དུ་བཀུར། ལག་པ་བཀན། ལྟ་བུའོ། །གཉིས་པ་ཀ་ལ་བརྩེགས་འཕུལ་གྱི་དབང་གིས་བ་ཡིག་འཇུག་ཚུལ་ནི། དཔེར་ན། བསྐལ་ཆེན། ལག་བསྐུམས། ཇ་བསྐོལ། མར་བསྐུས། །དཔོན་ཏུ་བསྐོས། ནོར་བརྐུས། ས་བརྐོས། ལྟ་བུའོ།  །གསུམ་པ་འདོགས་འཕུལ་གྱི་དབང་གིས་བ་ཡིག་ཀ་ལ་འཇུག་ཚུལ་ནི། དཔེར་ན། སྤྲུལ་པ་བཀྱེ། ཆུས་བཀྲུས། རྒྱལ་པོ་བཀྲོངས། བཀའ་བཀྱོན་གནང༌། དྲིན་གྱིས་བསྐྱངས། དར་བརྐྱངས། སྲ་བརྐྱང་གདིང༌། ལྟ་བུའོ། །བརྩེགས་འདོགས་ཀྱི་ཁྱད་པར་ནི། རྟགས་འགྲེལ་རབ་གསལ་སྣང་བ་ལས། མགོ་ཅན་གསུམ་ལ་བརྩེགས་པ་ཟེར། །འདོགས་ལ་བརྩེགས་པའི་ཐ་སྙད་མེད། །ཅེས་པ་ལྟར། ར་མགོ་ཅན་བཅུ་གསུམ། ལ་མགོ་ཅན་བཅུ། ས་མགོ་ཅན་བཅུ་གཉིས་ཀྱི་ཡི་གེ་རྣམས་ལ་བརྩེགས་མ་དང༌། ཡ་ར་ལ་ཝའི་འདོགས་ཅན་བཞི་ལ་བརྩེགས་པའི་ཐ་སྙད་མི་བྱེད་པས། འདོགས་ཅན་གྱི་ཡི་གེར་འཇོག་གོ །འདིར་དཔེར་བརྗོད་ལ། བཀའ། བསྐལ། བཀྱེ་ལྟ་བུ་འགོད་རྒྱུ་ཡིན་ཀྱང༌། འདིར་གོ་བདེ་བའི་ཕྱིར་དུ་ཚིག་གྲོགས་དང་སྦྱར་ཏེ་བཀོད་པ་ཡིན་ནོ། །བ་ཡིག་ཅ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། དགྲ་བཅོམ། བཅའ་ཡིག བཅས་ལྟུང༌། ཚིགས་བཅད། ནོར་བཅོལ། བྲག་བཅག ཆུ་བཅུས། ལྟ་བུའོ། །བ་ཡིག་ཏ་ལ་རྐྱང་བརྩེགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། ཁ་བཏགས། གདན་བཏིང༌། བློས་བཏང༌། སྲོལ་བཏོད། སྤུ་བཏོགས། བཟའ་བཏུང་བྱས།  དགྲ་བཏུལ། ལྟ་བུའོ། །གཉིས་པ་བརྩེགས་འཕུལ་གྱིས་འཇུག་ཚུལ་ནི། དཔེར་ན། གནས་བརྟན། བརྟག་དཔྱད། ལུས་བརྟས། གོས་བལྟབ། སྐུ་བལྟམས། གོས་བསྟུངས། ལྷ་བསྟིམས། ལྟ་བུའོ། །བ་ཡིག་ཙ་ལ་རྐྱང་བརྩེགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། བཙོ་བླག་མཁན། འབགས་བཙོག ནོར་བཙལ། སྣུམ་བཙིར། མིག་བཙུམས། གོས་བཙེམ། བཀའ་བཙན། ལྟ་བུའོ། །གཉིས་པ་བརྩེགས་འཕུལ་གྱིས་འཇུག་ཚུལ་ནི། དཔེར་ན། བརྩོན་འགྲུས། བརྩེ་བ། བརྩམ་པ། གྲངས་བརྩིས། ཐོ་བརྩིགས། གོས་བརྩེངས། སྟེང་དུ་བརྩེགས། ལྟ་བུའོ། །བ་ཡིག་ག་ལ་རྐྱང་བརྩེགས་འདོགས་གསུམ་གྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། གོས་བགོས། བགེགས་སྐྲོད། ཚོད་བགམ། གྲ་ལ་བགོམ། འབྲུ་བགོ བགོ་སྐལ་ཐོབ། གད་མོ་བགད། ལྟ་བུའོ། །གཉིས་པ་བརྩེགས་འཕུལ་གྱིས་འཇུག་ཚུལ་ནི། དཔེར་ན། བག་ཆགས་བསྒོས། བླ་མ་བསྒོམས། ལྕང་མ་བསྐུལ། སྤགས་བསྒོང༌། བུ་རམ་བསྒར། ཆུ་བརྒལ། ལེ་བརྒན། ལྟ་བུའོ། །གསུམ་པ་འདོགས་འཕུལ་གྱིས་འཇུག་ཚུལ་ནི། དཔེར་ན། ལུས་བསྒྱིིངས། སར་བསྒྱེལ།  གྲལ་བསྒྲིགས། སྐུད་པ་བརྒྱུས། དབྱུག་པ་བརྒྱབས། འོ་བརྒྱལ། རྟ་བརྒྱུགས། ལྟ་བུའོ། །བ་ཡིག་ང་ལ་བརྩེགས་འཕུལ་གྱིས་འཇུག་ཚུལ་ནི། དཔེར་ན། དབུགས་བརྔུབས། རྩ་བརྔས། ཤ་བརྔོས། བསྟོད་བསྔགས། སྡུག་བསྔལ། བསྔོ་བ། མཚང་བསྔོགས། ལྟ་བུའོ། །བ་ཡིག་ཇ་ལ་བརྩེགས་འཕུལ་གྱིས་འཇུག་ཚུལ་ནི། དཔེར་ན། བརྗེ་བོ། འབྲུ་དངུལ་བརྗེས།  གཟི་བརྗིད་ཆེ། ཁ་འདོན་བརྗེད། བརྗོད་བྱའི་དོན། བརྗོད་པ་དག བརྗིད་ཆགས། ལྟ་བུའོ། ། བ་ཡིག་ཉ་ལ་བརྩེགས་འཕུལ་གྱིས་འཇུག་པ་ནི། དཔེར་ན། སྣང་བརྙན། བརྙས་ཐབས། གྲུབ་བརྙེས། ཆུ་བརྙོགས། བསྙེན་བཀུར། གནས་ནས་བསྙིལ། རྗེས་སུ་བསྙེགས། ལྟ་བུའོ། །བ་ཡིག་ད་ལ་རྐྱང་བརྩེགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི ། དཔེར་ན། བདེ་བ། བདོག་པ། ཟས་བདའ་བ། ཕྱི་བདར་བྱ་བ། བདུག་སྤོས། སྙིགས་མ་བདོ་བ། བདུད་བཅོམ། ལྟ་བུའོ།  །གཉིས་པ་བརྩེགས་འཕུལ་གྱིས་འཇུག་ཚུལ་ནི།  དཔེར་ན། རྔ་བརྡུང༌། གྲི་བརྡར། སར་བརྡབས། ཕོར་པ་བལྡག སྐྱར་དུ་བལྡབས། སར་བསྡད། གྲོས་བསྡུར། ལྟ་བུའོ། །བ་ཡིག་ན་ལ་བརྩེགས་འཕུལ་གྱིས་འཇུག་ཚུལ་ནི། དཔེར་ན། བརྣག་པར་དཀའ།  བརྣན་པ། བརྣབ་སེམས། སྔ་བསྣུར་གཏོང༌། ཕྲེང་བ་བསྣམས། ཕན་ཚུན་བསྣོལ། འདམ་བསྣོས། ལྟ་བུའོ། །བ་ཡིག་ཛ་ལ་བརྩེགས་འཕུལ་གྱིས་འཇུག་ཚུལ་ནི། དཔེར་ན། གོས་བརྫེས། བརྫུན་སྨྲས། བརྫི་བ་མེད། ཡུལ་དུ་བརྫངས། མིར་བརྫུས། ཇ་བརྫབས། གྲོ་ཞིབ་བརྫིས། ལྟ་བུའོ། །བ་ཡིག་ཞ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། སྣོད་དུ་བཞག  སྐྲ་བཞུར། བཞོན་པ། འོ་མ་བཞོས། བཞམས་ཏེ་བསྒོ་བ། གསོལ་བཞིའི་ལས། ཡར་བཞེངས། ལྟ་བུའོ། །བ་ཡིག་ཟ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། བཟའ་ཚང༌། ལྷུང་བཟེད། དྲི་བཟང༌། བཟེད་ཞལ། བཟོད་པ། རྗེས་བཟུང༌། བཟོ་རིག ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། བར་ཆད་བཟློག དབྱེན་བཟླུམས། སྔགས་བཟླས། ལྟ་བུའོ། །བ་ཡིག་ར་ལ་འདོགས་འཕུལ་གྱིས་འཇུག་ཚུལ་ནི། དཔེར་ན། བྱིན་གྱིས་བརླབས། ཚིག་བརླང་པོ། །སེམས་བརླིང་པོ། སའི་བརླན། ཡ་མ་བརླ། གདོན་གྱིས་བརླམས། ལྟ་བུའོ། །བ་ཡིག་ཤ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། ཆོས་བཤད། དགེ་བཤེས། ཚང་བཤིག བཤན་པ་ཤི། བགོ་བཤའ་ཐོབ། ཡི་གེ་བཤུས། ཟླ་བཤོལ་ཐོན། རྐྱང་འཕུལ་ཞེས་པ་གོང་དུ་བཤད་པའི་མགོ་ཅན་གསུམ་དང༌། སྨད་འདོགས་བཞི་ལས་གཞན་པ་ལ་རྐྱང་པ་ཞེས་བྱའོ། །བ་ཡིག་ས་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། བསོད་སྙོམས། དམིགས་བསལ།  ལྷ་བསང༌། ཞབས་བསིལ། བསེར་བུ། ནོར་བསགས། དྲིན་བསབས། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། ཚེ་བསྲིངས། གསུར་བསྲེགས། བསྲབས་པའི་ས། བསླུ་བ་མེད། ངན་བསླད་བཅུག ཕྱི་ནང་བསློགས། ཁོངས་སུ་བསླན་པ། ལྟ་བུའོ། །
གཉིས་པ་སྔོན་འཇུག་གི་མ་ནིང་འཇུག་ཚུལ་བཤད་པ་ནི། མ་ནིང་ག་ནི་ཅ་ཏ་ཙ། །ཉ་ད་ན་ཞ་ཟ་ཡ་ཤ །སར་འཇུག་མ་ནིང་ད་ཡིག་ནི། །ཀ་པ་ག་བ་ང་མར་འཇུག །
 །ཅེས་པ་སྟེ། གང་གིས་འཇུག་པར་བྱེད་པ་པོ་སྔོན་འཇུག་གི་མ་ནིང་ག་ཡིག་ནི། མིང་གཞིའི་ཡི་གེ། ཅ་དང༌། ཏ་དང༌། ཙ་དང༌། ཉ་དང༌། ད་དང༌། ན་དང༌། ཞ་དང༌། ཟ་དང༌། ཡ་དང༌། ཤ་དང༌། ས་བཅས་བཅུ་གཅིག་ལ་འཇུག་ཅིང༌། སྔོན་འཇུག་གི་མ་ནིང་ད་ཡིག་ནི་མིང་གཞིའི་ཡི་གེ། ཀ་དང༌། པ་དང༌། ག་དང༌། བ་དང༌། ང་དང༌། མ་བཅས་དྲུག་ལ་འཇུག་གོ །ག་ཡིག་གི་འཇུག་གཞི་ཅ་ཏ་ཙ་གསུམ་ཕོ་ཡིག་དང༌། ཉ་ད་སོགས་བརྒྱད་མོ་ཡིག་གོ །ད་ཡིག་གི་འཇུག་གཞི་ཀ་པ་གཉིས་ཕོ་ཡིག་དང༌། ག་སོགས་བཞི་མོ་ཡིག་ཡིན་ནོ།  །ག་ཡིག་ཅ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གཅེར་བུ། གྲོས་གཅོམ། གཅན་གཟན། རྩད་གཅོད། རྫ་གཅོག བུ་གཅུན། གཅོང་ནད། ལྟ་བུའོ། །ག་ཡིག་ཏ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གཏམ་ལན། ལག་གཏད། གཏི་མུག གཏོར་མ། བསམ་གཏན། དུས་གཏུགས། མགོ་གཏུམས། ལྟ་བུའོ། །ག་ཡིག་ཙ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གཙུག་ལག གཙང་ཁང༌། གཙོ་བོ། གཙུབ་ཤིང༌། གཙག་བུ། ཐུགས་གཙིགས་ཆེ། ཆང་གཙགས། ལྟ་བུའོ། །ག་ཡིག་ཉ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན དཔུང་གཉེན། གཉེར་པ། གཉོད་ཆུང༌། གཉའ་ཤིང༌། གཉུགས་སེམས། གཉན་འབུར། གཉིད་ཉལ། ལྟ་བུའོ། །ག་ཡིག་ད་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གདུལ་བྱ། གདུགས་ཕུབ། གདན་གདིང༌། ཕན་གདགས། སྙུན་གདངས། གདེང་ཐོབ། གདུང་བརྒྱུད། ལྟ་བུའོ། །ག་ཡིག་ན་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གནས་གཞི། གནམ་སྒང༌། གནང་སྦྱིན། གནག་ཕྱུགས། གནད་གཅོང༌། གནོད་གཞི། གནའ་ཁུར།  ལྟ་བུའོ། །ག་ཡིག་ཞ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གཞོན་ནུ། གཞུང་བཟང༌། གཞལ་བྱ། གཞོགས་སློང༌། གཞོབ་དྲི། གཞོང་པ། གཞི་གཞག ལྟ་བུའོ། །ག་ཡིག་ཟ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གཟའ་སྐར། གཟེངས་བསྟོད། གཟིག་གཟུགས། གཟན་གཟར། གཟར་བུ། གཟབ་མཆོར། གཟིངས་གཟིགས། ལྟ་བུའོ། །ག་ཡིག་ཡ་ལ་རྐྱང་འཕུལ་གྱིས་འཇུག་ཚུལ་ནི། གཡས་གཡོན། གཡབ་གཡུག གཡང་གཡོབ། གཡུ་གཡར། གཡུང་དྲུང༌། གཡོས་ཟས།  གཡན་དགབ། ལྟ་བུའོ། །ག་ཡིག་ཤ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། གཤིན་རྗེ། གཤོག་སྒྲོ། བདེར་གཤེགས།  གྲབས་གཤོམ། ཆུ་གཤོས། ཤིང་གཤིབས། གཤེད་གཤོར། ལྟ་བུའོ། །ག་ཡིག་ས་ལ་རྐྱང་འཕུལ་གྱིས་འཇུག་ཚུལ་ནི། གསེར་སྐུ། གསོ་རིག གསུང་རབ། སྙན་གསན། རྟ་གསེབ། སྐད་གསང༌། གསོང་པོ་སྨྲོས། ལྟ་བུའོ། །ད་ཡིག་ཀ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། དཀའ་ཆེན། དཀར་ཡོལ། དཀོན་གཉེར། དཀོས་ཐག དཀོར་རྫས། ཡ་དཀན། དཔྱི་དཀུ། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། དཀྱིལ་འཁོར། དཀྲོང་བསྐྱེད། དཀྱེལ་ཆེ། གོས་དཀྲིས། སྤྲིན་དཀྲིགས། དྲིལ་དཀྲོལ། དཀྱུས་རིང༌། ལྟ་བུའོ། །ད་ཡིག་པ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། དཔལ་ལྡན། དཔེ་ཆ། དཔའ་བོ། དཔུང་སྟོབས། དཔང་པོ། དཔོན་སློབ། རྗེས་དཔག ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། དཔྲལ་བ། དཔྱིད་དུས། དཔྱི་མགོ། དཔྱ་ཁྲལ། དཔྱིས་ཕྱིན། དཔྱངས་ཐག དཔྱོད་རྟོག  ལྟ་བུའོ། །ད་ཡིག་ག་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། དགེ་ལེགས། དགར་གཞི། དགོངས་ཞུས། དགུན་ཀ། དགོན་པ། དགེས་ཉམས། དགུང་ཚིགས། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། དགྲ་བཅོམ། གོས་དགྲམ། ཐུགས་དགྱེས། འབྲུ་དགྲམ། མདུད་པ་དགྲོལ།  ལྷག་པར་དགྱེས། དགྱེ་དགུར་བྱས། ལྟ་བུའོ། ད་ཡིག་བ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། དབང་ཐང༌། དབུལ་པོ། །དབུ་བ། དབུ་མ། དབུ་ལོ། དབེན་པ། དབུགས་རྔུབ། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི དཔེར་ན དབྱིབས་ལེགས། དབྱེན་བཟླུམས། དབྱེར་མེད། སུན་དབྱུང༌།  མར་དབྲི། རི་མོ་དབྱི། དབྱངས་སྙན། ལྟ་བུའོ། །ད་ཡིག་ང་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན དངོས་པོ། དངངས་སྐྲག དངུལ་དཀར། དངན་ཐེན། དངར་མོ། དངོམ་ཆེ། གྲིའི་དངོ༌། ལྟ་བུའོ། ད་ཡིག་མ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱི་འཇུག་ཚུལ་ནི། དཔེར་ན། དམག་སྒར། དམུ་རྒོད། དམར་པོ། དམིགས་པ། དམུས་ལོང༌། དམན་མོ། དམའ་མཐོ། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། དམྱལ་བ། མགོ་དམྱུགས། ཚ་དམྱལ། ལྟ་བུའོ། ། 
	གསུམ་པ་སྔོན་འཇུག་གི་མོ་ཡིག་འཇུག་ཚུལ་བཤད་པ་ནི། མོ་ཡིག་འ་ནི་ག་ཇ་ད།  །བ་ཛ་ཁ་ཆ་ཐ་ཕ་ཚར། །ཞེས་པ་སྟེ། གང་གིས་འཇུག་པར་བྱེད་པ་པོ་སྔོན་འཇུག་གི་མོ་ཡིག་འ་ནི་མིང་གཞིའི་ཡི་གེ། ག་དང༌། ཇ་དང༌། ད་དང༌། བ་དང༌། ཛ་དང༌། ཁ་དང༌། ཆ་དང༌། ཐ་དང༌། ཕ་དང༌། ཚ་བཅས་བཅུ་ལ་འཇུག་གོ །འཇུག་གཞི་ག་སོགས་ལྔ་མོ་ཡིག་དང༌། ཁ་སོགས་ལྔ་མ་ནིང་གི་ཡི་གེའོ། །འ་ཡིག་ག་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། འགལ་འབྲེལ། འགའ་ཞིག འགོ་བྱེད། འགོང་པོ། འགོམ་ཡུག འགུལ་བསྐྱོད། ཕྱེ་འགམས། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། འགྲོན་པོ། འགྲོ་འོང༌། འགྲེལ་པ། འགྱོད་པ། འགྲུལ་འགྱངས། མཉམ་འགྲོགས། སར་འགྱེལ། ལྟ་བུའོ། །འ་ཡིག་ཇ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། འཇོག་རྫས། འཇལ་རྟོགས། འཇིམ་པ། འཇམ་རྩུབ། འཇབ་རྩེས། འཇག་མ། འཇུ་བ། ལྟ་བུའོ། །འ་ཡིག་ད་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། འདབ་ཆགས་འདུག འདུན་པས་འདུད། དགེ་འདུན་འདུས། འབུལ་བ་འདོན། འདོམ་གང་འདེགས། ལུས་འདར། རྗེས་སུ་འདེད། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། འདྲེན་པ། འདྲེག་མཁན། གཏམ་འདྲི། གཅིག་འདྲིལ། ལྷ་འདྲེས། སླུ་འདྲིད། སར་འདྲུད། ལྟ་བུའོ། །འ་ཡིག་བ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དུང་འབུད། མེ་འབར། ཆར་འབེབས།  ལུས་འབུལ། འབུམ་སྒྲོག འབེལ་གཏམ། འབངས་སྐྱིད། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། འབྲོག་པ། འབྲི་གཡག འབྲོང་རྭ། འབྲུག་སྐད། འབྲེང་ཐག འབྲས་བུ། འབྱུང་བཞི། འབྱོར་རྒྱས། ལྟ་བུའོ། །འ་ཡིག་ཛ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། འཛམ་གླིང༌།  འཛབས་རིང༌། འཛག་སྣོད། འཛོམ་རྒྱུ། སྐད་འཛེར། སྣུམ་འཛིར། ཏིང་འཛིན། ལྟ་བུའོ། །འ་ཡིག་ཁ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། འཁོར་ལོ། འཁར་གསིལ། འཁོས་ཆུང༌།  འཁོན་འཛིན། འཁུར་བ། མཐའ་འཁོབ། བྲན་འཁོལ། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། འཁྲི་ཤིང༌། འཁྲུངས་རབས། འཁྲུག་འཛིངས། འཁྱུད་ཕྱག འཁྲུལ་ཤེས། དགའ་འཁྱིལ། བྲོ་འཁྲབ། ལྟ་བུའོ། །འ་ཡིག་ཆ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། ཆོས་འཆད། གནས་འཆའ། གྲོས་འཆོམས། ཤེས་འཆལ། བསམ་འཆར། འཆི་བདག འཆམས་གོས། ལྟ་བུའོ། འ་ཡིག་ཐ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། འཐོན་ཕྱག འཐོར་འབྲུ།  འཐབ་རྩོད། ཇ་འཐུང༌། ཚུར་འཐེན། དཔེ་འཐུམ། མགོ་འཐོམས། ལྟ་བུའོ། །འ་ཡིག་ཕ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། འཕོ་བ། འཕགས་ལམ། འཕོང་སྐྱེན། གོང་འཕེལ། གོ་འཕེར། ཤིང་འཕར། གནས་འཕོས། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། འཕྲིན་སྐྱལ། དར་འཕྱར། ཁ་འཕྲལ། འོད་འཕྲོ། མིག་འཕྲིག ནོར་འཕྲོད། འཕྲང་དོག ལྟ་བུའོ། །འ་ཡིག་ཚ་ལ་རྐྱང་འཕུལ་གྱིས་འཇུག་ཚུལ་ནི།  དཔེར་ན། ཆོས་འཚོལ། ལུས་འཚོ། རྔུལ་འཚུབ། ཟས་འཚལ། གོས་འཚེམ། བསང་འཚིག བློ་འཚབས། ལྟ་བུའོ།  །
	བཞི་པ་སྔོན་འཇུག་གི་ཤིན་ཏུ་མོ་ཡིག་འཇུག་ཚུལ་བཤད་པ་ནི། ཤིན་ཏུ་མོ་ཡི་མ་ཡིག་ནི། །ཁ་ཆ་ཐ་ཚ་ག་ཇ་ད། །ཛ་ང་ཉ་ན་རྣམས་ལ་འཇུག ཅེས་པ་སྟེ། གང་གི་འཇུག་པར་བྱེད་པ་པོ་སྔོན་འཇུག་གི་ཤིན་ཏུ་མོ་ཡི་མ་ཡིག་ནི། མིང་གཞིའི་ཡི་གེ ཁ་དང༌།  ཆ་དང༌། ཐ་དང༌། ཚ་དང༌། ག་དང༌། ཇ་དང༌། ད་དང༌། ཛ་དང༌། ང་དང༌། ཉ་དང༌། ན་བཅས་བཅུ་གཅིག་པོ་འདི་རྣམས་ལ་འཇུག་གོ །འཇུག་གཞི་ཁ་ཆ་ཐ་ཚ་བཞི་མ་ནིང་དང༌། ག་ཇ་ད་ཛ་བཞི་མོ་དང༌། ང་ཉ་ན་གསུམ་ཤིན་ཏུ་མོ་ཡིག་གོ །མ་ཡིག་ཁ་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། མཁས་པ། མཁན་པོ། མཁལ་མ། མཁུར་ཚོས། མཁོས་ཕབ། གྲོག་མཁར། ཉེར་མཁོ། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི་དཔེར་ན། མཁྱེན་རབ། མཁྲིག་མ། མཁྱིད་གང༌། མཁྲིས་པ། མཁྲེང་པོ། མཁྲེག་པོ། །མཁྱུད་རྐད། ལྟ་བུའོ། །མ་ཡིག་ཅ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན མཆེད་གྲོགས། མཆན་ཁུང༌། མཆེ་བ། མཆིན་པ། མཆེར་པ། མཆིལ་ལྷམ། མཆི་མ། ལྟ་བུའོ། །མ་ཡིག་ཐ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མཐར་ཐུག མཐང་གོས། མཐེ་བོང༌། མཐའ་དག མཐུ་ནུས། མཐུག་སྲབ། མཐིལ་མཐུད། ལྟ་བུའོ། །མ་ཡིག་ཚ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མཚན་ཉིད། མཚོན་བྱ། མཚེ་མ། མཚལ་དམར། ཕྱོགས་མཚམས། རྒྱ་མཚོ། ས་མཚུར། ལྟ་བུའོ། །མ་ཡིག་ག་ལ་རྐྱང་འདོགས་གཉིས་ཀྱིས་འཇུག་པ་ལས། དང་པོ་རྐྱང་འཕུལ་གྱིས་འཇུག་ཚུལ་ནི། དཔེར་ན། མགུར་མ། མགོ་བོ། མགར་བ། མགལ་དུམ། མགོན་སྐྱབས། མགུལ་རྒྱན། མགུ་བ། ལྟ་བུའོ། །གཉིས་པ་འདོགས་འཕུལ་གྱིས་འཇུག་ཚུལ་ནི། དཔེར་ན། མགྲིན་པ། མགྲོན་བུ། གཏོར་མགྲོན། མྱུར་མགྱོགས། མགྲོན་པོ། ལྟ་བུའོ། །མ་ཡིག་ཇ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མཇལ་མི། མཇལ་འཕྲད། མཇིང་པ། མི་མཇེད། ཕོའི་མཇེ། ལྟ་བུའོ། །མ་ཡིག་ད་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མདོ་མང༌། མདུན་རྒྱབ། མདོག་ལེགས། མདའ་པ། མེ་མདག མདུད་པ། ལྟ་བུའོ། །མ་ཡིག་ཛ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མཛད་ཕྲིན། མཛོ་གཡག  མཛོད་གཉེར། མཛུབ་མོ། མཛེར་པ། མཛའ་བོ།  མཛེས་མ། ལྟ་བུའོ། །མ་ཡིག་ང་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མངའ་ཐང༌། མངོན་གྱུར། མངག་གཞུག  །མངལ་སྒོ། མངར་མོ། མངག་གཏམ། མངོན་མཚན། ལྟ་བུའོ། །མ་ཡིག་ཉ་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མཉན་ཡོད། མཉེན་པོ། མཉམ་པར། ར་མཉེ། ངལ་མཉེལ། སྤགས་མཉེད། མཉེས་བྱེད། ལྟ་བུའོ། །མ་ཡིག་ན་ལ་རྐྱང་འཕུལ་གྱིས་འཇུག་ཚུལ་ནི། དཔེར་ན། མནལ་གཟིམས། མནའ་སྐྱལ། དབང་མནོས། གོས་མནབས། ཟས་མནོག དྲི་མནམ། མནང་ཆེ། ལྟ་བུའོ། །

གཉིས་པ་ཇི་ལྟར་འཇུག་པ་བཤད་པ།

	གཉིས་པ་ཇི་ལྟར་འཇུག་པ་བཤད་པ་ལ་གཉིས་རྩ་བ་དང༌། འགྲེལ་པའོ། །དང་པོ་ལ་གཉིས། དྲི་བས་མཚམས་སྦྱར་བ་དང༌། ལན་གྱིས་བསྙད་པའོ། །
དང་པོ་ནི། 	ཇི་ལྟར་འཇུག་པར་བྱེད་ཅེ་ན། །ཞེས་པའོ། །
གཉིས་པ་ནི། 	ཕོ་ནི་དྲག་པའི་ཚུལ་གྱིས་ཏེ། །
མ་ནིང་རན་པར་འཇུག་པ་ཡིན། །
མོ་ནི་ཞན་པའི་ཚུལ་གྱིས་ཏེ། །
ཤིན་ཏུ་མོ་ནི་མཉམ་པས་སོ། །
ཞེས་པ་སྟེ། སྔོན་འཇུག་གི་ཕོ་ཡིག་བ་ནི། མིང་གཞིའི་ཡི་གེ་རང་གི་འཇུག་ཡུལ་དུ་གྱུར་པ་རྣམས་ལ་སྒྲ་དང་བྱེད་རྩོལ་དྲག་པའི་སྒོ་ནས་འཇུག་པ་དང༌། མ་ནིང་ག་ད་གཉིས་ནི་སྒྲ་རྩོལ་རན་པར་འཇུག་པ་དང༌། མོ་ཡིག་འ་ནི་སྒྲ་རྩོལ་ཞན་པས་འཇུག་པ་དང༌། ཤིན་ཏུ་མོ་མ་ནི་སྒྲ་རྩོལ་མཉམ་པ་སྟེ་ཤིན་ཏུ་ལྷོད་ཅིང་ཉམ་ཆུང་བའི་ཚུལ་གྱིས་འཇུག་པར་བྱེད་དོ། །ཞེས་པའོ། །
	གཉིས་པ་འགྲེལ་པ་ལ་གཉིས། དྲི་བས་མཚམས་སྦྱར་བ་དང༌། ལན་གྱིས་བསྙད་པའོ། །དང་པོ་ནི། ཇི་ལྟར་འཇུག་པར་བྱེད་ཅེ་ན། །ཞེས་པ་སྟེ། སྔོན་འཇུག་གི་ཡི་གེ་དེ་རྣམས་སྒྲ་རྩོལ་དང་མཐུན་པའི་སྒོ་ནས་ཇི་ལྟར་འཇུག་པར་བྱེད་ཅེ་ན། ཞེས་པའོ། གཉིས་པ་ནི། ཕོ་ནི་སྒྲ་རྩོལ་དྲག་པར་འཇུག མ་ནིང་རན་པར་འཇུག་པ་ཡིན། །མོ་ནི་ཞན་པའི་ཚུལ་གྱིས་ཏེ། །ཤིན་ཏུ་མོ་ནི་མཉམ་པས་སོ། །ཞེས་པ་སྟེ། སྔོན་འཇུག་གི་ཕོ་ཡིག་བ་ནི་རང་གི་འཇུག་ཡུལ་མིང་གཞིའི་ཡི་གེ་ཀ་ཅ་སོགས་བཅུ་དྲུག་པོ་རྣམས་ལ་སྒྲ་སྐད་གདངས་ཆེ་བ་དང༌། དབུགས་ལ་སོགས་པའི་རྩོལ་བ་ཤིན་ཏུ་ཆེ་བས་སྒྲ་རྩོལ་དྲག་པ་འཇུག་པ་དང༌། མ་ནིང་གི་ཡི་གེ་ག་ནི་རང་གི་འཇུག་ཡུལ་མིང་གཞིའི་ཡི་གེ་ཅ་ཏ་སོགས་བཅུ་གཅིག་དང༌། མ་ནིང་ད་ཡིག་ནི་འཇུག་ཡུལ་མིང་གཞིའི་ཡི་གེ་ཀ་པ་སོགས་དྲུག་ལ་སྒྲ་རྩོལ་ཆ་སྙོམས་རན་པར་འཇུག་པ་ཡིན་ལ། མོ་ཡིག་འ་ནི་འཇུག་ཡུལ་ག་ཇ་སོགས་བཅུ་ལ་སྒྲ་རྩོལ་ཆུང་བ་ཞན་པའི་ཚུལ་གྱིས་འཇུག་པ་དང༌། ཏེ་ནི་ལྷག་བཅས་ཀྱི་སྒྲའོ། །ཤིན་ཏུ་མོ་ཡིག་མ་ནི་འཇུག་ཡུལ་ཁ་ཆ་སོགས་བཅུ་གཅིག་ལ་མོ་ཡིག་འ་ལས་ཀྱང་སྒྲ་རྩོལ་ཤིན་ཏུ་ལྷོད་ཅིང་ཞན་པས་མཉམ་པའི་ཚུལ་གྱིས་འཇུག་པར་བྱེད་པས་སོ། །ཞེས་པའོ། །
	
གསུམ་པ་ཅི་ཕྱིར་འཇུག་པ་བཤད་པ།
གསུམ་པ་ཅི་ཕྱིར་འཇུག་པ་བཤད་པ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། དྲི་བས་མཚམས་སྦྱར་བ་དང༌། ལན་གྱིས་བསྙད་པའོ། །
དང་པོ་ནི། 	ཅི་ཕྱིར་འཇུག་པར་བྱེད་ཅེ་ན། །ཞེས་པའོ། །
གཉིས་པ་ནི། 	ཕོ་ནི་འདས་དང་གཞན་བསྒྲུབ་ཕྱིར། །
མ་ནིང་གཉིས་ཀ་ད་ལྟར་ཆེད།  །
མོ་ནི་བདག་ད་མ་འོངས་ཕྱིར། །
ཤིན་ཏུ་མོ་ནི་མཉམ་ཕྱིར་རོ། །
ཞེས་པ་སྟེ། སྔོན་འཇུག་གི་ཕོ་ཡིག་བ་ནི། དགོས་པ་དུས་གསུམ་ལས། ལྷ་བསྒྲུབས་སོ། །ལྕགས་གསེར་དུ་བསྒྱུར་ཏོ། །ལྟ་བུ་བྱེད་པོ་གཞན་དང་དངོས་སུ་འབྲེལ་བའི་བྱ་བ་བྱས་ཟིན་པ་འདས་པ་བསྒྲུབ་པའི་ཕྱིར་དང༌། དངོས་པོ་བདག་གཞན་གཉིས་ལས། གཞན་ཏེ། བཏུང་བ། བདུག་པ། བསྒྲུབ་བྱ། བསྒྲུབ་པར་བྱ་བ། བསྒྲུབ་བྱའི་ལྷ། བསྒྱུར་བྱ། བསྒྱུར་བར་བྱ་བ། བསྒྱུར་བྱའི་ལྕགས་ལྟ་བུ་བྱེད་པ་པོ་གཞན་དང་དངོས་སུ་འབྲེལ་བའི་བྱ་བའི་ཡུལ་གྱི་དངོས་པོ་དང་བསྒྲུབ་པར་བྱ། བསྒྲུབ་བོ། །བསྒྱུར་བར་བྱ། བསྒྱུར་རོ། །ལྟ་བུ་བྱ་བའི་ཡུལ་དང་འབྲེལ་བའི་བྱ་བ་གསལ་བྱེད་ཀྱི་སྒྲ་ཉིད་བསྒྲུབ་པའི་ཕྱིར་འཇུག་གོ །སྔོན་འཇུག་གི་མ་ནིང་ག་ད་དེ་དག་ནི། ཤིང་གཅོད་པ་པོ། གཅོད་བྱེད། སྐྱོན་(དགག་པ་པོ།  དགག་བྱེད།) ལྟ་བུ་བྱེད་པ་པོའི་དངོས་པོ་དང༌། གཅོད་པར་བྱེད། གཅོད་དོ། །(དགག་པར་བྱེད། དགག་གོ) །ལྟ་བུ་བྱེད་པ་པོ་དང་འབྲེལ་བའི་བྱེད་ལས་གསལ་བྱེད་ཀྱི་སྒྲ་གཉིས་བདག་གི་དངོས་པོ་དང༌། གདམ་པ། གཟུང་བ། གཅད་བྱ། གཅད་པར་བྱ་བ། གཅད་བྱའི་ཤིང༌། དགག་བྱ། དགག་པར་བྱ་བ། དགག་བྱའི་སྐྱོན། །ལྟ་བུ་བྱེད་པ་པོ་གཞན་དང་དངོས་སུ་འབྲེལ་བའི་བྱ་བའི་ཡུལ་གྱི་དངོས་པོ་དང༌། གཅད་པར་བྱ། གཅད་དོ། །དགག་པར་བྱ། དགག་གོ། ལྟ་བུ་བྱ་བའི་ཡུལ་དང་འབྲེལ་བའི་བྱ་བ་གསལ་བྱེད་ཀྱི་སྒྲ་གཉིས་གཞན་གྱི་དངོས་པོ་སྟེ། དངོས་པོ་བདག་དང་གཞན་གཉིས་ཀ་བསྒྲུབ་པའི་ཕྱིར་འཇུག་པ་དང༌། དེར་མ་གཏོགས་པའི་དུས་གསུམ་ལས། གཅོད་ཀྱིན་འདུག གཅོད་བཞིན་པའོ། །དགག་གིན་འདུག དགག་བཞིན་པའོ། །ལྟ་བུ་བྱེད་པ་པོ་གཞན་དང་དངོས་སུ་འབྲེལ་བའི་བྱ་བ་བྱེད་བཞིན་པ་ད་ལྟར་བ་བསྒྲུབ་པའི་ཆེད་དུ་འཇུག་སྟེ། ད་ལྟར་བ་ནི། བྱེད་ལས་གསལ་བྱེད་ཀྱི་སྒྲ་ཉིད་ཚིག་གྲོགས་ཀྱིས་བསྒྱུར་བའོ། །སྔོན་འཇུག་གི་མོ་ཡིག་འ་ནི། མདུད་པ་འགྲོལ་པ་པོ། འགྲོལ་བྱེད།  ཡོས་འཐག་པ་པོ། འཐག་བྱེད་ལྟ་བུ་བྱ་བྱེད་ཐ་དད་དུ་སྣང་བའི་བྱེད་པ་པོའི་དངོས་པོ་དང༌། མདུད་པ་འགྲོལ་བར་བྱེད། འགྲོལ་ལོ། ཡོས་འཐག་པར་བྱེད། འཐག་གོ །ལྟ་བུ་བྱེད་པ་པོ་དང་འབྲེལ་བའི་བྱེད་ལས་གསལ་བྱེད་ཀྱི་སྒྲ་སྟེ། དེ་རྣམས་དངོས་པོ་བདག་ཡིན་པས་དེ་བསྒྲུབ་པའི་ཕྱིར་དང༌། འགྲོལ་གྱིན་འདུག འཐག་བཞིན་པའོ། །འགྱུར་གྱིན་འདུག  འགྲུབ་བཞིན་པའོ། །ལྟ་བུ་བདག་གཞན་གྱི་དབྱེ་བས་མ་བསྡུས་པའི་དུས་ད་ལྟར་བ་བསྒྲུབ་པའི་ཕྱིར་དང༌། འཁོར་ལོ་འཁོར་བར་འགྱུར། དོན་འགྲུབ་པར་འགྱུར། ལྟ་བུ་བྱེད་པ་པོ་གཞན་དངོས་སུ་མེད་པར་བྱ་བྱེད་ཐ་མི་དད་པ་ལྟ་བུར་སྣང་བའི་བྱ་བ་བྱེད་འགྱུར་མ་འོངས་པའི་དུས་བསྒྲུབ་པ་རྣམས་ཀྱི་ཕྱིར་འཇུག་གོ །སྔོན་འཇུག་གི་ཤིན་ཏུ་མོ་མ་ཡིག་ནི། མཁས་པར་བྱས། མཁས་པ། མཁས་པར་བྱེད། མཁས་བྱ། མཁས་པར་བྱ། མཁས་པར་གྱུར། མཁས་བཞིན་པ། མཁས་པར་འགྱུར། ལྟ་བུ་སྔར་བཤད་པའི་བདག་གཞན་དང༌། དུས་གསུམ་གྱི་བྱེ་བྲག་མེད་པར་ཐམས་ཅད་ལ་མཉམ་པ་སྟེ་མཚུངས་པ་ཉིད་བསྒྲུབ་པའི་ཕྱིར་འཇུག་གོ །ཞེས་པའོ། །
	གཉིས་པ་འགྲེལ་པ་ལ་གཉིས། དྲི་བས་མཚམས་སྦྱར་བ་དང༌། ལན་གྱིས་བསྙད་པའོ། །
	དང་པོ་ནི། 	ཅི་ཕྱིར་འཇུག་པར་བྱེད་ཅེ་ན། །
ཞེས་པ་སྟེ། སྔོན་འཇུག་གི་ཡི་གེ་ལྔ་པོ་དེ་རྣམས་འཇུག་ཡུལ་མིང་གཞིའི་ཡི་གེ་རྣམས་ལ་དགོས་པ་ཅིའི་ཕྱིར་འཇུག་པར་བྱེད་ཅེ་ན། ཞེས་པའོ། །
གཉིས་པ་ལན་གྱིས་བསྙད་པ་ལ་གཉིས། བདག་གཞན་དུས་གསུམ་སྤྱིར་བཤད་པ་དང༌། གཞུང་དོན་ལན་དངོས་བྱེ་བྲག་ཏུ་བཤད་པའོ། །དང་པོ་ལ་བཞི། བདག་གཞན་གྱི་དབྱེ་བ་བཤད་པ། དུས་གསུམ་གྱི་དབྱེ་བ་བཤད་པ། དབྱེ་བ་དེ་གཉིས་ཀྱི་ཁྱད་པར་བཤད་པ། དུས་གསུམ་དུ་དབྱེ་བའི་དགོས་པ་བཤད་པའོ། །
དང་པོ་ནི། ཐོག་མར་འདི་ལྟར་ཤེས་དགོས་ཏེ།  །ལས་གང་ཞིག་ལ་བྱེད་པ་པོ། །གཞན་དང་དངོས་སུ་འབྲེལ་བ་ཡི། །དབང་དུ་བྱས་ནས་བྱེད་པོ་དང༌། །དེ་ཡི་བྱེད་པ་གཉིས་པོ་ནི། །དངོས་པོ་བདག་ཡིན་བྱ་ཡུལ་དང༌། །བྱ་བ་གཉིས་པོ་དངོས་པོ་གཞན། །
ཞེས་པ་སྟེ། སྔོན་འཇུག་གི་ཅི་ཕྱིར་འཇུག་པའི་དོན་ཞིབ་ཏུ་ངེས་པ་ལ་ཐོག་མར་འདི་ལྟར་ཤེས་པར་བྱེད་དགོས་ཏེ། ལས་སམ་བྱ་ཡུལ་གང་ལ་བྱ་བ་ཞིག་བྱེད་རྒྱུ་ཡོད་ན་བདག་གཞན་དུས་གསུམ་གྱི་དབྱེ་བ་འཇུག་ལ། ལས་སམ་བྱ་ཡུལ་ལ་བྱ་བ་བྱེད་རྒྱུ་མེད་ན་བདག་གཞན་དུས་གསུམ་གྱི་དབྱེ་བ་མི་འཇུག་ཅིང༌། དེ་དག་ལ་བྱེད་པ་པོ་གཞན་དང་དངོས་སུ་འབྲེལ་བའི་དབང་དུ་བྱས་ནས་ཤིང་གཅོད་པ་ལྟ་བུ་ལ་མཚོན་ན། བྱེད་པ་པོའི་དངོས་པོ་ནི་ཤིང་མཁན་དང༌། དེ་ཡི་བྱེད་པ་ནི་སྟ་རེ་ཡིན་པས་ཤིང་མཁན་དང་སྟ་རེ་གཉིས་པོ་ནི། བདག་གཞན་གཉིས་ཀྱི་ནང་ནས་དངོས་པོ་བདག་ཡིན། དེས་བསྒྲུབ་པར་བྱ་བའི་ཡུལ་གྱི་དངོས་པོ་ཤིང་དང༌། བྱ་བ་ཤིང་གཅོད་པའི་ལས་ཀ་སྟ་རེའི་འདེགས་འཇོག་དང༌།  ཤིང་དུམ་བུར་བཏུབ་པ་སོགས་ཡིན་པས་དེ་གཉིས་པོ་ནི། བདག་གཞན་གཉིས་ཀྱི་ནང་ནས་དངོས་པོ་གཞན་ཡིན་ནོ།  །པྲ་ཏིའི་བཤད་སྦྱར་དུ་ཡང་བྱེད་པ་པོའི་དངོས་པོ་ལ་བདག་དང༌། བྱ་བའི་དངོས་པོ་ལ་གཞན་དུ་བཤད་དེ། དེ་ཉིད་ལས། བྱེད་པ་པོ་ནི་བདག་ཡིན་ཏེ། །བྱ་བའི་དངོས་པོ་གཞན་ཡིན་ནོ། །ཞེས་གསུངས་སོ། །དོན་དེ་རྣམས་གོ་བདེ་བའི་ཆེད་དཔེར་བརྗོད་ཅུང་ཟད་འགོད་ན། ཤིང་གཅོད་པ་པོ། ཞེས་པའི་སྒྲ་འདི་ལྟ་བུས་བྱེད་པ་པོ་གང་ཟག་ཤིང་མཁན་གོ་བས་དེ་ནི་བདག་གཞན་གཉིས་ཀྱི་ནང་ནས་བདག་ཡིན། དེ་ལྟ་བུའི་བྱེད་པ་པོ་བདག་གི་དངོས་པོའི་སྒྲ་ནི། དཔེར་ན། ཤིང་གཅོད་པ་པོ། གཅོད་བྱེད། ཆོས་སྟོན་པ་པོ། སྟོན་བྱེད། ལྷ་སྒྲུབ་པ་པོ། སྒྲུབ་བྱེད། ལྟ་བུའོ། །ཤིང་གཅོད་པར་བྱེད། ཅེས་པའི་སྒྲ་ལྟ་བུ་བྱེད་ལས་གསལ་བྱེད་ཀྱི་སྒྲ་ཡིན་ཅིང༌། དོན་དུ་བྱེད་པ་སྟ་རེ་དང་དེ་འདེགས་པའི་བྱ་བ་གོས་དགོས་པས་དེ་ཡང་བདག་གཞན་གཉིས་ནས་བདག་ཡིན། དེ་ལྟ་བུའི་བྱེད་ལས་གསལ་བྱེད་ཀྱི་སྒྲ་ནི། དཔེར་ན། གཅོད་པར་བྱེད། གཅོད་དོ། །སྟོན་པར་བྱེད། སྟོན་ཏོ། །སྒྲུབ་པར་བྱེད། སྒྲུབ་བོ། །ལྟ་བུའོ།  །གཅད་བྱ། ཞེས་པ་ལྟ་བུ་བྱ་ཡུལ་གསལ་བྱེད་ཀྱི་སྒྲ་ཡིན་ཅིང༌། དོན་དུ་བྱ་ཡུལ་ཤིང་གོ་དགོས་པས་བདག་གཞན་གཉིས་ནས་གཞན་ཡིན། དེ་ལྟ་བུའི་བྱ་ཡུལ་གཞན་གྱི་དངོས་པོའི་སྒྲ་ནི། དཔེར་ན། གཅད་པར་བྱ་བ། གཅད་བྱ། གཅད་བྱའི་ཤིང༌། བསྟན་པར་བྱ་བ། བསྟན་བྱ། བསྟན་བྱའི་ཆོས། ལྟ་བུའོ། །གཅད་པར་བྱ། ཞེས་པ་ལྟ་བུ་བྱ་བའི་ཡུལ་དང་འབྲེལ་བའི་བྱ་བ་གསལ་བྱེད་ཀྱི་སྒྲ་ཡིན་ཅིང༌། དོན་དུ་སྟ་རེ་འདེགས་པའི་བྱ་བ་ཤིང་གི་སྟེང་དུ་བབས་ནས་ཤིང་བགས་པ་དང་དུམ་བུར་འགྲོ་བ་སོགས་གོ་དགོས་པས་དེ་ཡང་བདག་གཞན་གཉིས་ནས་གཞན་ཡིན། དེ་ལྟ་བུའི་བྱ་བ་གསལ་བྱེད་ཀྱི་སྒྲ་ནི། དཔེར་ན། གཅད་པར་བྱ།  གཅད་དོ། །བསྟན་པར་བྱ། བསྟན་ནོ། །བསྒྲུབ་པར་བྱ། བསྒྲུབ་བོ། །ལྟ་བུའོ། །
གཉིས་པ་དུས་གསུམ་གྱི་དབྱེ་བ་བཤད་པ་ནི།  དེ་བཞིན་བྱེད་པ་པོ་གཞན་དང༌། །དངོས་སུ་འབྲེལ་མིན་ཇི་ལྟར་ཡང༌། །བྱ་བ་བྱས་ཟིན་འདས་པ་དང༌།  །བྱ་བ་བྱེད་འགྱུར་མ་འོངས་དང༌། །བྱེད་བཞིན་པ་ནི་ད་ལྟ་བ། །
ཞེས་པ་སྟེ། དེ་ཡང་པྲ་ཏིའི་བཤད་སྦྱར་ལས། དུས་ནི་འདས་དང་མ་འོངས་དང༌།  །ད་ལྟ་དང་བཅས་གསུམ་དུ་འགྱུར། །ཞེས་པའི་དོན་དང་མཐུན་པ་ལྟར། གོང་དུ་བདག་གཞན་སོ་སོར་དབྱེ་བ་དེ་བཞིན་དུ་བྱེད་པ་པོ་གཞན་དང་དངོས་སུ་འབྲེལ་ཡང་རུང༌། འབྲེལ་བ་མིན་ཡང་རུང་ཇི་ལྟར་ཡིན་ན་ཡང་དུས་གསུམ་ལས། བྱ་བ་བྱས་ཟིན་པ་ནི་འདས་པ་དང༌། དེ་ལྟ་བུའི་འདས་པའི་སྒྲ་ནི། དཔེར་ན། ཤིང་བཅད། ཆོས་བསྟནད། ལྷ་བསྒྲུབས། ལྟ་བུའོ། །བྱ་བ་བྱེད་པར་འགྱུར་བ་ནི་མ་འོངས་པ་དང༌། དེ་ལྟ་བུའི་མ་འོངས་པའི་སྒྲ་ནི། དཔེར་ན། གཅད་པར་བྱ། གཅད་བྱ། ཆོས་འཆད་པར་འགྱུར།  འཆད་དོ། །རབ་ཏུ་འབྱུང་བར་འགྱུར། །འབྱུང་ངོ༌། །ལྟ་བུའོ། །བྱ་བ་བྱེད་བཞིན་པ་ནི་ད་ལྟ་བ་དང༌། དེ་ལྟ་བུའི་ད་ལྟ་བའི་སྒྲ་ནི།  ཤིང་གཅོད་པར་བྱེད། གཅོད་དོ། །གཅོད་བྱེད། གཅོད་བཞིན་པ། གཅོད་ཀྱིན་འདུག ཆོས་སྟོན་པར་བྱེད། ལྟ་བུའོ། །དེ་དག་ནི་དངོས་པོ་གང་ཞིག་ལས་གང་ཞིག་བྱེད་པ་པོ་གཞན་གྱིས་དངོས་སུ་སྒྲུབ་པར་བྱེད་པས་བྱེད་པ་པོ་གཞན་དང་དངོས་སུ་འབྲེལ་བས་ལས་སོ། །ཤིང་ཆད་ཟིན། འཆད་བཞིན་པ། འཆད་པར་འགྱུར་རོ། །ལྕགས་གསེར་དུ་གྱུར་ཟིན། འགྱུར་བཞིན་པ། འགྱུར་བར་འགྱུར་རོ། །ལྟ་བུ་འདི་རྣམས་ལས་དང་པོ་འདས་པ་དང་གཉིས་པ་ད་ལྟར་བ་དང་གསུམ་པ་མ་འོངས་པ་ཡིན་ཅིང༌།  དེ་དག་ནི་དངོས་པོ་གང་ཞིག་ལ་ལས་གང་ཞིག་བྱེད་པ་པོ་གཞན་དངོས་སུ་མེད་པར་རང་གི་ངང་གིས་འགྲུབ་པར་སྣང་བས་བྱེད་པ་པོ་གཞན་དང་དངོས་སུ་མ་འབྲེལ་བའི་ལས་སོ། །དེ་ཡང་སྐྱེས་བུ་ཞིག་གི་མདུན་དུ་ལྕགས་ཤིག་རང་བཞིན་གྱིས་གསེར་དུ་གྱུར་ཚེ།  སྐྱེས་བུ་དེའི་བསོད་ནམས་ཉིད་བྱེད་པ་པོ་གཞན་ཡིན་མོད་ཀྱི། དེ་དངོས་སུ་མི་སྣང་བ་དང༌། ལྕགས་རང་ཉིད་ཀྱི་འབྱུང་བ་རྣམས་ཀྱིས་བྱེད་པས་འགྱུར་པའི་ཆ་ནས། ལྕགས་གསེར་དུ་བསྒྱུར་ཅེས་མི་བརྗོད་པར་གྱུར་ཅེས་བརྗོད་པ་ཡིན་ནོ། །འོ་ན་མདོ་དང་བསྟན་བཅོས་རྣམས་སུ་བྱ་བྱེད་ལས་གསུམ་གྱི་རྣམ་གཞག་ཇི་ལྟར་བསྟན་ཞེ་ན། མདོ་ལས། འདུས་བྱས་ཐམས་ཅད་སྐད་ཅིག་མ། །མི་གནས་བྱ་བ་གང་ལ་ཡོད། །འདི་དག་འབྱུང་བ་དེ་ཉིད་ནི། །བྱ་བ་དེ་ཉིད་བྱེད་པར་བརྗོད། །ཅེས་པས་བྱ་བྱེད་ལས་གསུམ་བསྟན་ཅིང༌། དེ་ལ་གསུམ་ལས། དང་པོ་རྒྱུ་འབྲས་ལ་ལྟོས་པའི་བྱ་བྱེད་ལས་གསུམ་ནི། རྣམ་འགྲེལ་ལས། ཕན་འདོགས་གང་ཡིན་སྐྱེད་པ་ཡིན། །ཞེས་དང༌། བསྡུས་གྲྭའི་རྩ་བ་ལས། (Bསྐྱེད་པར་བྱེད་པ་)(Aརྒྱུ)འི་མཚན་ཉིད། །(Bབསྐྱེད་པར་བྱ་བ་)(Aའབྲས་བུ་)། །མཚན་ཉིད་དུ་ནི་འཐད་པ་ཡིན། །ཡང་ན་ཕན་འདོགས་བྱ་བྱེད་ཡིན། །ཞེས་པའི་དོན་ལྟར། འབྲས་བུ་ནི་སྐྱེ་བྱའམ་བྱ་བ།  རྒྱུ་ནི་སྐྱེད་བྱེད་དམ་བྱེད་པ། ཀ་བ་ནི་དེ་གཉིས་ཀའི་མཚན་གཞིའམ་ལས་ཡིན་ནོ། །ཡང་ན། འབྲས་བུ་ནི་ཕན་གདོགས་བྱའམ་བྱ་བ། རྒྱུ་ནི་ཕན་འདོགས་བྱེད་དམ་བྱེད་པ། ཀ་བ་ནི་མཚན་གཞིའམ་ལས་སུ་འཇོག་གོ །གཉིས་པ་མཚན་མཚོན་ལ་ལྟོས་པའི་བྱ་བྱེད་ལས་གསུམ་ནི། རྣམ་འགྲེལ་ལས། ཕུང་པོ་ལ་སོགས་བྱེ་བྲག་གིས། །མཚན་ཉིད་ཐམས་ཅད་བྱེད་པ་ཡི། །ཞེས་པའི་དོན་ལྟར། གཟུགས་ཀྱི་ཕུང་པོ་ནི་མཚོན་བྱའམ་བྱ་བ། གཟུགས་སུ་རུང་བ་ནི་མཚན་ཉིད་དམ་བྱེད་པ། སྔོན་པོ་ནི་མཚན་གཞིའམ་ལས་ཡིན་ནོ། །བསྡུས་རྩ་ལས། བུམ་པ་མཚན་གཞི་དངོས་པོར་མཚོན། །དོན་བྱེད་ནུས་པ་ཡིན་པའོ། །ཞེས་པའི་མཚན་མཚོན་སྦྱོར་བ་འཐད། །ཅེས་པས། བུམ་པ་མཚན་གཞི། དངོས་པོ་ཡིན་པར་མཚོན། དོན་བྱེད་ནུས་པ་ཡིན་པའོ། །ཞེས་པའི་མཚོན་སྦྱོར་འདི་མཚོན་སྦྱོར་རྣམ་དག་ཏུ་བསྟན་ལ། དེ་ལྟར་ན། དངོས་པོ་ནི་མཚོན་བྱའམ་བྱ་བ། དོན་བྱེད་ནུས་པ་ནི་མཚན་ཉིད་དམ་བྱེད་པ། བུམ་པ་ནི་མཚན་གཞིའམ་ལས་སུ་འཇོག་དགོས་པས། མཚན་མཚོན་དང་མཚོན་སྦྱོར་གང་ཡིན་ལ་བྱ་བྱེད་ལས་གསུམ་ག་ཚང་བ་ཡིན་ནོ། །གསུམ་པ་ཚད་འབྲས་ལ་ལྟོས་པའི་བྱ་བྱེད་ལས་གསུམ་ནི། རྣམ་འགྲེལ་ལས། བྱ་བ་སྒྲུབ་པར་བྱེད་ཅེས་ཏེ། །ལས་ཀུན་གྱིས་ནི་སྒྲུབ་བྱེད་བདག ཐམས་ཅད་མ་ཡིན་གང་ལས་འབྲས། །གང་ཡིན་དེ་ནི་དེའི་སྒྲུབ་བྱེད། །ཅེས་པའི་དོན་ལྟར། གཟུགས་གཞལ་བྱ། གཟུགས་ལ་གསར་དུ་མི་བསླུ་བའི་རིག་པ་ཚད་མ། གཟུགས་རྟོགས་པའི་ཚད་མ་འབྲས་བུ། ཞེས་པའི་ཚད་འབྲས་འདི་ལ་མཚོན་ན། གཟུགས་རྟོགས་པའི་ཚད་མ་ནི་འབྲས་བུ་དང་བྱ་བ། གཟུགས་ལ་གསར་དུ་མི་བསླུ་བའི་རིག་པ་ནི་ཚད་མ་དང་བྱེད་པ། གཟུགས་ནི་གཞལ་བྱ་དང་ལས་སུ་འཇོག་གོ །དེ་མཚུངས་མདོ་དང་བསྟན་བཅོས་རྣམས་སུ་བྱ་བྱེད་ལས་གསུམ་གྱི་ཐ་སྙད་མང་དུ་བཤད་དོ། །འོ་ན་སྐབས་འདིའི་བྱ་བྱེད་ལས་གསུམ་གྱི་ཁྱད་པར་གང་ཡིན་ཞེ་ན། འཇུག་པ་ལས།  བྱེད་པོ་ལས་དང་བྱ་བ་གཅིག་མིན་པས། །ཞེས་པའི་ཐད་ཀྱི་དགོངས་པ་རབ་གསལ་ལས། ཤིང་གཅོད་པའི་བྱེད་པ་པོ་དང༌། གཅད་པའི་ལས་སུ་བྱ་བ་ཤིང་དང༌། ཤིང་གཅོད་པའི་བྱ་བ་གསུམ་གཅིག་མིན་པས། ཞེས་གསུངས་པའི་དོན་ལྟར། ཤིང་གཅོད་པ་པོ། ལྷ་སྒྲུབ་པ་པོ། ལྟ་བུ་ནི་བྱ་བྱེད་ལས་གསུམ་གྱི་ནང་ནས་བྱེད་པ་དང༌། གཅད་བྱ། གཅད་པར་བྱ་བ། གཅད་བྱའི་ཤིང༌། བསྒྲུབ་བྱ། བསྒྲུབ་པར་བྱ་བ། བསྒྲུབ་བྱའི་ལྷ། ལྟ་བུ་ནི་བྱ་བྱེད་ལས་གསུམ་གྱི་ནང་ནས་ལས་དང༌། གཅོད་པར་བྱེད། གཅད་པར་བྱ། གཅད་དོ། །སྒྲུབ་པར་བྱེད། བསྒྲུབ་པར་བྱ། བསྒྲུབ་བོ། ལྟ་བུ་ནི་བྱ་བྱེད་ལས་གསུམ་གྱི་ནང་ནས་བྱ་བ་ཡིན་ནོ། །ཤིང་མཁན་ནི་བྱེད་པ་པོ་གཙོ་བོ་དང༌། སྟ་རེ་ནི་བྱེད་པ་ཕལ་པའོ། །ཤིང་ནི་ལས་སོ། །ཤིང་གཅད་པ་ནི་བྱ་བ་ཡིན་ནོ།  །དེ་ལ་བྱེད་པ་པོ་ལ་ཡོད་པའི་བྱ་བ་དང༌། བྱ་བ་ཡུལ་ལ་ཡོད་པའི་བྱ་བ་གཉིས་ཡོད་དེ། སྔ་མ་ལ་བྱེད་པའི་ལས་དང༌། ཕྱི་མ་ལ་བྱ་བའི་ལས་ཞེས་བྱ་བ་ཡིན་ཏེ། སྔ་མ་ནི་གཅོད་པར་བྱེད་ལྟ་བུ་དང༌། ཕྱི་མ་ནི་གཅད་པར་བྱ་ལྟ་བུ་ཡིན་པས་སོ། །སྟ་རེས་ཤིང་གཅོད་པའི་རྩོལ་བ་ནི་བྱེད་པ་པོ་ཤིང་མཁན་ལ་ཡོད་ཅིང༌། དེ་གསལ་བྱེད་ཀྱི་སྒྲ་ནི། ཤིང་གཅོད་པ་པོ། ལྟ་བུའོ། །སྟ་རེ་འཕར་བ་དང་འབབ་པའི་བྱ་བ་ནི་སྟ་རེ་ལ་ཡོད་ཅིང༌། དེ་གསལ་བྱེད་ཀྱི་སྒྲ་ནི། གཅོད་པར་བྱེད། ལྟ་བུའོ། །ཤིང་དུམ་བུར་སོང་བའི་ཆ་བྱ་ཡུལ་ཤིང་གི་སྟེང་དུ་ཡོད་ཅིང༌། དེ་གསལ་བྱེད་ཀྱི་སྒྲ་ནི། གཅད་དོ། །གཅད་པར་བྱ། ལྟ་བུའོ། །དེ་ཡང་ཐར་ལམ་གསལ་བྱེད་ལས། སྟ་རེ་ལས་རྫས་ཐ་དད་པའི་དེའི་འཕར་བ་དང་འབབ་པའི་བྱ་བ་མེད་ལ། ཤིང་ལས་རྫས་ཐ་དད་པའི་དེ་དུམ་བུར་སོང་བ་མེད་པའི་ཕྱིར་རོ། །ཞེས་གསུངས་སོ། །ཤིང་ནི་བྱ་བའི་ཡུལ་དང་བྱེད་པའི་ཡུལ་གཉིས་ཀ་ཡིན་ཏེ། དེ་གཉིས་ཀྱི་ཡུལ་རྫས་ཐ་དད་པ་མི་སྲིད་པའི་ཕྱིར་ཏེ། ཊིཀ་ཆེན་རིགས་པའི་རྒྱ་མཚོ་ལས། བྱ་བ་དང་དེའི་སྒྲུབ་པར་བྱེད་པ་གཉིས་ལས་སུ་བྱ་བའི་ཡུལ་རྫས་ཐ་དད་པའང་རིགས་པ་ཤེས་པ་དག་མི་འདོད་ཅིང་མི་འཐད་པའི་ཕྱིར་ཏེ། གཞན་དུ་ན་པ་ལ་ཤ་ལ་སྟ་རེའི་བྱེད་པ་ཞུགས་པས་ནྱ་གྲོ་ཏ་ཆད་པར་འགྱུར་རོ། །ཞེས་གསུངས་པས་སོ། །སྟ་རེས་ཤིང་གཅོད་པ་ལ་བྱ་བྱེད་ཀྱི་ཆོས་གསུམ་ཚང་ངམ་ཞེ་ན། འདོད་པ་ཡིན་ཏེ། སྐྱེས་བུའི་ལག་པས་བཟུང་བ་ལ་རག་ལུས་པ་ལྟ་བུ་བྱེད་པ་པོ་གཞན་གྱི་དབང་དུ་གྱུར་པ་དང༌། སྟ་རེ་སྟེང་དུ་འཕར་ཞིང་འོག་ཏུ་འབབ་པ་ལྟ་བུ་རང་ཉིད་བྱ་བའི་ལས་དང་ལྡན་པ་དང༌། ཤིང་དུམ་བུར་ཆད་པ་ལྟ་བུ་གཙོ་བོར་གྱུར་པའི་བསྒྲུབ་བྱ་ལ་ཉེ་བར་སྦྱོར་བ་ཚང་བས་སོ། །དོན་དེ་ནི། རྣམ་འགྲེལ་ལས། དེ་ཡི་བདག་ཉིད་འཛིན་པ་དེ། །དོན་རྟོགས་པ་ཡི་བདག་ཉིད་ཀྱི། །བྱེད་པས་རང་གི་ལས་ལ་ནི། །བྱེད་དང་བཅས་པ་ལྟ་བུར་སྣང༌། །ཞེས་པའི་སྐབས་སུ་ཚད་འབྲས་གཞལ་གསུམ་ལ་བྱ་བྱེད་ཀྱི་ཆོས་གསུམ་ཚང་བའི་དཔེ་རུ་བཤད་དོ། །སྟ་རེ་དང་ཤིང་ལྟ་བུ་བྱ་བྱེད་རྫས་ཐ་དད་པ་དང༌། གསར་དུ་མི་བསླུ་བའི་རིག་པ་དང་ཚད་མ་ལྟ་བུ་བྱ་བྱེད་རྫས་གཅིག་པ་གཉིས་ཡོད་ཀྱང༌། བྱ་བྱེད་གང་ཡིན་ཚད་ལྡོག་པ་ཐ་དད་ཡིན་པ་ཞིག་དགོས་ཏེ། རྣམ་འགྲེལ་ལས། བྱ་བ་བྱེད་པའི་ཐ་སྙད་དག ཐམས་ཅད་དེ་ལྟར་རྣམ་པར་གནས། ཐ་དད་འདོད་པའི་དངོས་རྣམས་ལ། །སྒྲོ་འདོགས་པས་ནི་འཇུག་ཕྱིར་རོ། །ཞེས་གསུངས་པས་སོ། །
གསུམ་པ་དབྱེ་བ་དེ་གཉིས་ཀྱི་ཁྱད་པར་བཤད་པ་ནི། དེ་ཕྱིར་དུས་གསུམ་དབྱེ་བས་ནི། །བྱེད་ལས་དང་འབྲེལ་ངག་གི་ནི། །སྦྱོར་བ་ཀུན་ལ་ཁྱབ་པ་ཡིན། །བདག་གཞན་དབྱེ་བས་དེ་ཙམ་དུ། །ཁྱབ་པ་མིན་ཡང་བྱེད་པོ་དང༌། །བྱ་ཡུལ་བསྡུ་ཕྱིར་དབྱེ་བ་དེ། །མཛད་ནས་བདག་གཞན་དང་འབྲེལ་བའི། །བྱ་བྱེད་རྣམས་ཀྱང་དེ་ཁོངས་བསྡུས། །
ཞེས་པ་སྟེ། རྒྱུ་མཚན་དེའི་ཕྱིར་དུས་གསུམ་གྱི་དབྱེ་བས་ནི་བྱ་བྱེད་ཀྱི་ལས་དང་འབྲེལ་བའི་ངག་གི་སྦྱོར་བ་ཀུན་ལ་ཁྱབ་པ་ཡིན་ཏེ། བྱེད་ལས་དང་འབྲེལ་བའི་ངག་ཡིན་ན། དུས་འདས་པ་དང༌། མ་འོངས་པ་དང༌། ད་ལྟ་བ་གསུམ་གང་རུང་ཡིན་དགོས་ཤིང༌། བྱ་བའི་ལས་རྣམས་མ་འོངས་པ་དང༌། བྱེད་པའི་ལས་རྣམས་ད་ལྟར་བ་ཡིན་པའི་ཕྱིར་རོ། །བདག་གཞན་གྱི་དབྱེ་བས་ནི། བྱེད་ལས་དང་འབྲེལ་བའི་ངག་གི་སྦྱོར་བ་མཐའ་དག་ལ་དུས་གསུམ་གྱི་དབྱེ་བས་ཁྱབ་པ་དེ་ཙམ་དུ་ཁྱབ་པ་མིན་ཡང་བདག་གཞན་གྱི་དབྱེ་བ་མཛད་པའི་དགོས་པ་ནི། སྟོན་པ་པོ། བསྟན་བྱའི་ཆོས། ལྟ་བུ་བྱེད་པ་པོ་དང་བྱ་ཡུལ་གཉིས་བསྡུ་བའི་ཕྱིར་དུ་དབྱེ་བ་དེ་མཛད་ནས། དེའི་ཞོར་ལ་བདག་གཞན་དང་འབྲེལ་བའི་བྱ་བྱེད་ཀྱི་སྒྲ་ཕན་ཚུན་ཤེད་མཚུངས་པ་རྣམས་ཀྱང་དེའི་ཁོངས་སུ་བསྡུས་པ་ཡིན་ནོ། །བདག་གཞན་གྱི་དབྱེ་བས་མ་ཁྱབ་པ་དེ་གང་ཞེ་ན། མེར་འབར། ཆུར་འཁྱིལ། གདུགས་སུ་འཁྱིལ། ཞེས་པ་འདི་ལྟ་བུ་ལ་དུས་གསུམ་གྱི་དབྱེ་བས་ཁྱབ་ཀྱང༌། བདག་གཞན་གྱི་དབྱེ་བས་མ་ཁྱབ་སྟེ། དེ་རྣམས་བདག་གཞན་གྱི་དབྱེ་བའི་ཁོངས་སུ་མ་གཏོགས་པས་སོ།  །བྱ་བྱེད་སྒྲ་ཤེད་མཚུངས་པ་རྣམས་བདག་གཞན་གྱི་ཁོངས་སུ་བསྡུ་ཚུལ་ནི། སྟོན་པར་བྱེད། ཅེས་པའི་སྒྲ་འདི་སྟོན་པ་པོ་ཞེས་པ་དང་ཤེད་མཚུངས་ཡིན་པས་བདག་གཞན་གཉིས་ནས་བདག་དང༌། བསྟན་པར་བྱ། ཞེས་པའི་སྒྲ་འདི་བསྟན་བྱའི་ཆོས་ཞེས་པ་དང་ཤེད་མཚུངས་ཡིན་པས་བདག་གཞན་གཉིས་ནས་གཞན་གྱི་ཁོངས་སུ་བསྡུས་སོ། །བདག་གཞན་དུས་གསུམ་གོ་ཚུལ་ཡང༌། བླ་མས་ཆོས་བསྟནད། ཅེས་པའི་ཚེ་བླ་མ་བདག་བྱེད་པ་པོ་དང༌། ཆོས་བསྟན་པར་བྱ་བ་གཞན་དང༌། བསྟནད་པ་དུས་འདས་པར་གྱུར་པ་གོ་བ་ཡིན་ནོ། །
བཞི་པ་དུས་གསུམ་དུ་དབྱེ་བའི་དགོས་པ་བཤད་པ་ནི། དེས་ན་དུས་གསུམ་དུ་དབྱེ་བ།  །བདག་གཞན་དབྱེ་བས་མ་ཁྱབ་པ། །བསྡུ་བའི་དོན་དུ་ཤེས་དགོས་པར། །གསུངས་ཀྱང་སྔོན་འཇུག་འ་ཡིག་སྐབས།  །བྱེད་ལས་ཙམ་དང་འབྲེལ་བ་ཡི། །དངོས་པོ་བདག་ལའང་འཇུག་པ་མཐོང༌། །
ཞེས་པ་སྟེ། དེས་ན་འདས་པ་དང༌། མ་འོངས་པ་དང༌། ད་ལྟ་བ་བཅས་དུས་གསུམ་དུ་དབྱེ་བའི་དགོས་པ་ནི། བདག་གཞན་གྱི་དབྱེ་བས་མ་ཁྱབ་པའམ་མ་བསྡུས་པ་ལྕགས་གསེར་དུ་གྱུར་ལྟ་བུ་དུས་འདས་པ་དང༌། ཆུ་འཁྱིལ་བར་འགྱུར་ལྟ་བུ་དུས་མ་འོངས་པ་དང༌། གདུགས་འཁྱིར་གྱིན་འདུག་ལྟ་བུ་དུས་ད་ལྟ་བ་རྣམས་སུ་བསྡུ་བའི་དོན་དུ་ཤེས་དགོས་པར་རྗེ་དྷརྨ་བྷ་དྲས་ཞལ་ལུང་དུ་གསུངས་ཀྱང༌། སྔོན་འཇུག་འ་ཡིག་སྐབས་བྱེད་ལས་ཙམ་དང་འབྲེལ་བ་ཡི། །ཆོས་འཆད་པ་པོ། །འཆད་པར་བྱེད། ལྟ་བུ་དངོས་པོ་བདག་ལའང་འཇུག་པ་མཐོང་ངོ༌། །ཚུལ་ཇི་ལྟར་གསུང་ན་ཞལ་ལུང་ལས། དུས་གསུམ་གྱི་དབྱེ་བ་མཛད་པ་ནི། བདག་གཞན་གྱི་དབྱེ་བས་མ་ཁྱབ་པའི་བྱ་བྱེད་ཀྱི་སྒྲ་ལྷག་མ་རྣམས་བསྡུ་བའི་ཕྱིར་དུ་ཡིན་ནོ། །ཞེས་གསུངས་སོ། །
	གཉིས་པ་གཞུང་དོན་ལན་དངོས་བྱེ་བྲག་ཏུ་བཤད་པ་ལ་གཉིས། སྔོན་འཇུག་གི་གང་ཕྱིར་འཇུག་པའི་དོན་བཤད་པ་དང༌། ཞར་བྱུང་འཕྲོས་དོན་བཤད་པའོ། །དང་པོ་ལ་བཞི། སྔོན་འཇུག་གི་ཕོ་ཡིག་དགོས་པ་གང་ཕྱིར་འཇུག་པ་བཤད་པ། སྔོན་འཇུག་གི་མ་ནིང་དགོས་པ་གང་ཕྱིར་འཇུག་པ་བཤད་པ། སྔོན་འཇུག་གི་མོ་ཡིག་དགོས་པ་གང་ཕྱིར་འཇུག་པ་བཤད་པ། སྔོན་འཇུག་གི་ཤིན་ཏུ་མོ་ཡིག་དགོས་པ་གང་ཕྱིར་འཇུག་པ་བཤད་པའོ། །
དང་པོ་ནི། དེ་ལྟར་ངེས་ནས་ཕོ་ཡིག་བ། །བསྒྲུབས་སོ་ལྟ་བུ་འདས་པ་དང༌། །བསྒྲུབ་བྱའི་ལྷ་དང་བསྒྲུབ་པར་བྱ། །
ཞེས་སོགས་དངོས་པོ་གཞན་ལ་འཇུག ཅེས་པ་སྟེ། གོང་དུ་བཤད་པའི་བདག་གཞན་དུས་གསུམ་གྱི་ཁྱད་པར་དེ་ལྟར་ངེས་པར་བྱས་ནས་སྔོན་འཇུག་གི་ཕོ་ཡིག་བ་ནི། དུས་གསུམ་ནས་འདས་པ་དང༌། བདག་གཞན་གཉིས་ནས་གཞན་བསྒྲུབ་པའི་ཕྱིར་དུ་འཇུག་པ་ཡིན་ནོ། །དེས་ན་དོན་བསྒྲུབས་སོ་ལྟ་བུ་དུས་འདས་པ་ལ་འཇུག་པ་དང༌། དེའི་ཚུལ་ནི། དཔེར་ན། ཐག་པས་བཀྱིགས། སྲོག་བཀུམས། ཤིང་བཅག ནང་དུ་བཅུག སྟན་བཏིང༌། ལྷ་བསྟིམས། གོས་བཙལ་ཏོ། །རྩེད་མོ་བརྩེས། བང་བརྒྱུགས། ལམ་དུ་བསྒུགས། བཙས་མ་བརྔས། དགེ་བ་བསྔོས། བརྗོད་ཟིན། ཕན་ཚུན་བརྗེས། ཆང་བསྙལ། སྦང་མ་བསྙོགས། ལག་པ་བརྡབས།  ཕན་ཚུན་བསྡེབས། བློ་ལ་བརྣགས། གནད་དུ་བསྣུནད། ལག་པས་བརྫིས། སྟག་ཏུ་བརྫུས། ཁུ་བ་བཞིབས། ལྕག་གིས་བཞུས།  གསོལ་ཚིགས་བཟབས། ཕོར་པ་བཟེད། འདྲེས་བརླམས། ཆུས་བརླནད། བྲག་བཤགས། དཔེ་ཆ་བཤུས། ཡོ་བ་བསྲངས། བཀའ་དྲིན་བསབས། ལྟ་བུའོ། །ཕོ་ཡིག་བ་བསྒྲུབ་བྱའི་ལྷ་དང༌། བསྒྲུབ་པར་བྱ། ཞེས་པ་སོགས་དངོས་པོ་གཞན་ལ་འཇུག་ཚུལ་ནི། དཔེར་ན བརྐོ་བྱའི་ས། བརྐོ་བར་བྱ། བརྐོ་བྱ། བསྐོན་བྱའི་ཞྭ། བསྐོན་པར་བྱ། བསྐོན་བྱ། བཅོ་བྱའི་གཏོར་མ། བཅོ་བར་བྱ། བཅོ་བྱ། བརྟོལ་བྱའི་རྣག བཙའ་བྱའི་བུ། བསྒྲིག་བྱའི་གྲལ། བརྔུབ་བྱའི་རླུང༌། བརྗེ་བྱའི་དངུལ། བསྙལ་བྱའི་དར་ཤིང༌། བསྡུར་བྱའི་ཡི་གེ བརྣག་བྱའི་དོན། བརྫང་བྱའི་གཡོག་པོ། བཞུ་བྱའི་མར། བཟའ་བྱའི་སྤགས། བརླམ་བྱའི་ལུས།  བཤར་བྱའི་འབྲུ། བསྲང་བྱའི་དབྱུག་པ། བསྲང་བར་བྱ། བསྲང་བྱ། ལྟ་བུའོ། །
གཉིས་པ་སྔོན་འཇུག་གི་མ་ནིང་དགོས་པ་གང་ཕྱིར་འཇུག་པ་བཤད་པ་ནི། མ་ནིང་ག་ད་གཉིས་པོ་ནི།  །གཅོད་པ་པོ་དང་གཅོད་པར་བྱེད། །གཅོད་པར་འགྱུར་དང་དཀྲི་བ་པོ།  །དཀྲི་བར་བྱེད་དང་དཀྲི་བར་འགྱུར། །ཞེས་སོགས་དངོས་པོ་བདག་དོན་དང༌།  །གཅད་བྱའི་ཤིང་དང་གཅད་པར་བྱ། །དཀྲི་བྱའི་སྣལ་མ་དཀྲི་བར་བྱ།  །ཞེས་སོགས་དངོས་པོ་གཞན་དོན་དང༌། །གཅོད་བཞིན་པ་དང་དཀྲི་བཞིན་པ། །ཞེས་སོགས་ད་ལྟ་སྒྲུབ་ཆེད་འཇུག །
 ཅེས་པ་སྟེ། སྔོན་འཇུག་གི་མ་ནིང་གི་ཡི་གེ་ག་དང་ད་གཉིས་པོ་ནི། དངོས་པོ་བདག་དང༌། དངོས་པོ་གཞན་དང༌། དུས་ད་ལྟ་བ་གསུམ་ལ་འཇུག་གོ །དེ་གཉིས་དངོས་པོ་བདག་ལ་འཇུག་ཚུལ་ནི། ཤིང་གཅོད་པ་པོ་དང༌། གཅོད་པར་བྱེད། གཅོད་པར་འགྱུར་དང༌། སྣལ་མ་དཀྲི་བ་པོ། དཀྲི་བར་བྱེད་དང༌། དཀྲི་བར་འགྱུར། ཞེས་པ་སོགས་དངོས་པོ་བདག་གསལ་བྱེད་ཀྱི་དོན་དུ་འཇུག་པ་དང༌། དེ་དག་རང་གི་འཇུག་ཡུལ་ལ་སྦྱར་ན། ག་ཡིག་རང་གི་འཇུག་ཡུལ་ཅ་ཏ་སོགས་ལ་འཇུག་ཚུལ་ནི། དཔེར་ན། ལོགས་སུ་གཅོར་བ་པོ། གཅོར་བྱེད། གཅར་བར་བྱེད། གཅར་རོ། ཤ་གཏུབ་པ་པོ། གཏུབ་བྱེད། གཏུབ་བོ།  གཙག་བུས་གཙག་པ་པོ། གཙག་བྱེད། དོན་གཉེར་བ་པོ། གཉེར་བྱེད། མཚོན་གདེང་བ་པོ། གདེང་བྱེད། འོག་ཏུ་གནོན་པ་པོ། གནོན་བྱེད། ལྕག་གིས་བཞུ་བ་པོ། གཞུ་བྱེད། སྣོད་གཟེད་པ་པོ། གཟེད་བྱེད། སེམས་གཡེང་བ་པོ། གཡེང་བྱེད། ཆུ་གཤོ་བ་པོ། གཤོ་བྱེད། དྲིལ་བུ་གསིལ་བ་པོ། གསིལ་བྱེད། གསིལ་བར་བྱེད། གསིལ་ལོ། །ལྟ་བུའོ། །ད་ཡིག་རང་གི་འཇུག་ཡུལ་ཀ་པ་སོགས་ལ་འཇུག་ཚུལ་ནི། དཔེར་ན། རྟ་དཀྱུ་བ་པོ། དཀྱུ་བྱེད། དཀྱུ་བར་བྱེད། དོན་དཔྱོད་པ་པོ། དཔྱོད་བྱེད། གད་མོ་དགོད་པ་པོ། དགོད་བྱེད། གྲི་དབྱུག་པ་པོ། དབྱུག་བྱེད། ཚར་དུ་དངར་བ་པོ། དངར་བྱེད། སྙིང་ནས་དམོད་པ་པོ། དམོད་བྱེད། དམོད་པར་བྱེད། དམོད་པར་འགྱུར། ལྟ་བུའོ། །མ་ནིང་ག་ད་གཉིས་དངོས་པོ་གཞན་ལ་འཇུག་ཚུལ་ནི། གཅད་བྱའི་ཤིང་དང༌། གཅད་པར་བྱ། དཀྲི་བྱའི་སྣལ་མ། དཀྲི་བར་བྱ། ཞེས་པ་སོགས་དངོས་པོ་གཞན་གསལ་བྱེད་ཀྱི་དོན་དུ་འཇུག་པ་དང༌།  ག་ཡིག་དངོས་པོ་གཞན་གསལ་བྱེད་ཀྱི་དོན་དུ་འཇུག་ཚུལ་ནི། དཔེར་ན། གཅི་བྱའི་ཆུ། གཅི་བར་བྱ། གཅི་བར་བྱ་བ། གཏུམ་བྱའི་མགོ །གཏུམ་པར་བྱ། གཏུམ་བྱ། གཏུམ་པར་བྱ་བ། གཙག་བྱའི་ཤ། གཙག་པར་བྱ། གཉེར་བྱའི་དོན། གཉེར་བར་བྱ། གདབ་བྱའི་ས་བོན། གདབ་པར་བྱ། གནོད་བྱའི་བདག་འཛིན། གནོད་པར་བྱ། གཞལ་བྱའི་ཚད། གཞལ་བར་བྱ། གཟར་བྱའི་གོས། གཟར་བར་བྱ། གཡེང་བྱའི་སེམས། གཡེང་བར་བྱ། གཤག་བྱའི་བྲག གཤག་པར་བྱ། གསོ་བྱའི་ནད། གསོ་བར་བྱ། གསོ་བྱ། གསོ་བར་བྱ་བ། ལྟ་བུའོ། །ད་ཡིག་དངོས་པོ་གཞན་གསལ་བྱེད་ལ་འཇུག་ཚུལ་ནི། དཔེར་ན། དཀྱུ་བྱའི་རྟ།  དཀྱུ་བར་བྱ། དཀྱུ་བྱ། དཀྱུ་བར་བྱ་བ། དཔྱད་བྱའི་དོན། དཔྱད་པར་བྱ། དགལ་བྱའི་ཁལ། དགལ་བར་བྱ། དབྱི་བྱའི་རི་མོ། དབྱི་བར་བྱ། དངོམ་བྱའི་གསེར། དངོམ་པར་བྱ། དམོད་བྱའི་ཉམ། དམོད་པར་བྱ། ལྟ་བུའོ། །ག་ད་གཉིས་བྱེད་པ་པོ་དང་དངོས་སུ་འབྲེལ་བའི་དུས་ད་ལྟ་བ་ལ་འཇུག་ཚུལ་ནི། ཤིང་གཅོད་བཞིན་པ། གཅོད་ཀྱིན་འདུག སྣལ་མ་དཀྲི་བཞིན་པ། དཀྲི་ཡིན་འདུག ཞེས་པ་སོགས་བྱ་བ་བྱེད་བཞིན་པ་དུས་ད་ལྟ་བ་སྒྲུབ་པའི་ཆེད་དུ་འཇུག་གོ །ག་ཡིག་དུས་ད་ལྟ་བ་ལ་འཇུག་ཚུལ་ནི། དཔེར་ན། གཅར་གྱིན་སྣང༌། གཅར་བཞིན་པ། གཏུམ་གྱིན་འདུག གཏུམ་བཞིན་པ། གཙག་གིན་སྣང༌། གཙག་བཞིན་པ།  དོན་གཉེར་གྱིན་གནས། ས་བོན་གདབ་ཀྱིན་འདུག གཞན་ལ་གནོད་ཀྱིན་ཡོད། ཚད་གཞལ་བའི་སྒང་ཡིན། གོས་གཟར་བཞིན་པ། ཟས་གཡོ་ཡིན་གདའ། མཆོད་པ་གཤམ་གྱིན་འདུག  ཆོས་གསུང་བཞིན་པ། གསུང་གིན་གདའ། ལྟ་བུའོ། །ད་ཡིག་དུས་ད་ལྟ་བ་ལ་འཇུག་ཚུལ་ནི། དཔེར་ན། ཞོ་དཀྲོག་གིན་འདུག  དཀྲོག་པའི་སྒང་ཡིན། གཏིང་དཔོག་བཞིན་པ། དཔོག་གིན་གདའ། གཞན་དུ་དགར་བཞིན་པ། དགར་གྱིན་སྣང༌། ཞལ་བ་དབུར་བཞིན་པ། དབུར་བའི་སྒང་ཡིན། ཚར་དུ་དངར་བཞིན་པ། དངར་གྱིན་སྣང༌། སྙིང་ནས་དམོད་བཞིན་པ། དམོད་ཀྱིན་འདུག ལྟ་བུའོ། །
གསུམ་པ་སྔོན་འཇུག་གི་མོ་ཡིག་དགོས་པ་གང་ཕྱིར་འཇུག་པ་བཤད་པ་ནི། མོ་ཡིག་འ་ནི་འཆད་པ་པོ།  །འཆད་པར་བྱེད་དང་འཆད་པར་འགྱུར། །ཞེས་སོགས་དངོས་པོ་བདག་དངོས་དང༌།  །འགྲོ་བ་པོ་དང་འགྲོ་བར་བྱེད། །ཅེས་སོགས་བདག་དོན་ཕལ་པ་དང༌། །འཁྱིལ་ལོ་ཞེས་སོགས་ད་ལྟ་བ།  །འཁྱིལ་བར་འགྱུར་སོགས་མ་འོངས་འཇུག །
ཅེས་པ་སྟེ། སྔོན་འཇུག་གི་མོ་ཡིག་འ་ནི། ཆོས་འཆད་པ་པོ། འཆད་པར་བྱེད་དང༌། འཆད་པར་འགྱུར། ཞེས་པ་སོགས་དངོས་པོ་བདག་དངོས་བསྒྲུབ་པའི་ཕྱིར་དུ་འཇུག་པ་དང༌། ལམ་དུ་འགྲོ་བ་པོ་དང༌། འགྲོ་བར་བྱེད། ཅེས་པ་སོགས་བྱ་བྱེད་ངོ་བོ་གཅིག་པའམ་ཐ་མི་དད་པར་སྣང་བའི་བདག་དོན་ཕལ་པ་ལ་འཇུག་པ་དང༌། ཆུ་འཁྱིལ་ལོ་ཞེས་པ་སོགས་བདག་གཞན་གྱི་དབྱེ་བས་མ་བསྡུས་པའི་དུས་ད་ལྟ་བ་བསྒྲུབ་པའི་ཕྱིར་དུ་འཇུག་པ་དང༌། ཆུ་འཁྱིལ་བར་འགྱུར་ཞེས་སོགས་བྱ་བྱེད་ཐ་མི་དད་དུ་སྣང་བའི་བྱ་བ་བྱེད་འགྱུར་མ་འོངས་པ་བསྒྲུབ་པའི་ཕྱིར་དུ་འཇུག་གོ །འ་ཡིག་བདག་བྱེད་པ་པོ་དངོས་ལ་འཇུག་ཚུལ་ནི། དཔེར་ན། རྩམ་པ་འགམ་པ་པོ། འགམ་བྱེད། འགམ་པར་འགྱུར། འཕྲེང་བ་འཇུ་བ་པོ། འཇུ་བྱེད། རྗེས་སུ་འདེད་པ་པོ། འདེད་བྱེད། ཤིང་འབིགས་པ་པོ། འབིག་བྱེད། ནང་དུ་འཛུལ་བ་པོ། འཛུལ་བྱེད། ལམ་དུ་འཁྲིད་པ་པོ། འཁྲིད་བྱེད། ཐག་པས་འཆིང་བ་པོ། འཆིང་བྱེད། མེ་ཏོག་འཐུ་བ་པོ། འཐུ་བྱེད། གོས་འཕྲོག་པ་པོ། འཕྲོག་བྱེད། འབྲས་འཚེད་པ་པོ། འཚེད་བྱེད། འཚེད་པར་འགྱུར། ལྟ་བུའོ། །འ་ཡིག་བདག་དོན་ཕལ་པ་ལ་འཇུག་ཚུལ་ནི། དཔེར་ན། གནས་འགྱུར་བ་པོ། འགྱུར་བྱེད། བསྟན་པར་འཇུག་པ་པོ། འཇུག་བྱེད། ལྗོངས་སུ་འདེང་བ་པོ། འདེང་བྱེད། གཞན་དུ་འབྱོལ་བ་པོ།  འབྱོལ་བྱེད། བཞིན་འཛུམ་པ་པོ། འཛུམ་བྱེད། སྟན་ལ་འཁོད་པ་པོ། འཁོད་བྱེད། ལམ་དུ་འཆག་པ་པོ། འཆག་བྱེད། ཕྱིར་འཐོན་པ་པོ། འཐོན་བྱེད། གྱེན་དུ་འཕར་བ་པོ། འཕར་བྱེད། འོད་འཚེར་བ་པོ། འཚེར་བྱེད། ལྟ་བུའོ། །འ་ཡིག་དུས་ད་ལྟ་བ་ལ་འཇུག་ཚུལ་ནི། དཔེར་ན། ཕྱེ་འགམ་བཞིན་པ། འགམ་གྱིན་སྣང༌། འོ་མ་འཇོ་བཞིན་པ། འཇོ་ཡིན་འདུག བལ་འདྲེག་བཞིན་པ། འདྲེག་པའི་སྒང་ཡིན། དངུལ་འབུལ་བཞིན་པ། འབུལ་གྱིན་གདའ། གྱེན་དུ་འཛེག་བཞིན་པ། འཛེག་གིན་སྣང༌།  ཤིང་ལ་འཁྲིལ་བཞིན་པ། འཁྲིལ་བའི་སྒང་ཡིན། ལས་འཆོལ་བཞིན་པ། འཆོལ་གྱིན་འདུག  ཡོས་འཐག་བཞིན་པ། འཐག་གིན་སྣང༌། མདའ་འཕེན་བཞིན་པ། འཕེན་པའི་སྒང་ཡིན། ཏིལ་འཚིར་བཞིན་པ། འཚིར་གྱིན་འདུག ལྟ་བུའོ། །འ་ཡིག་དུས་མ་འོངས་པ་ལ་འཇུག་ཚུལ་ནི། དཔེར་ན། མདུད་པ་འགྲོལ་བར་འགྱུར། ནང་དུ་འཇུག་པར་འགྱུར། ས་འདྲུ་བར་འགྱུར། ཡི་གེ་འབྲི་བར་འགྱུར། ཡུལ་དུ་འཛོམ་པར་འགྱུར། གནས་སུ་འཁྱོལ་བར་འགྱུར། ཆོས་འཆད་པར་འགྱུར། ཤ་འཐོབ་པར་འགྱུར། གཞན་ལ་འཕྱ་བར་འགྱུར། ཕྱུགས་འཚོ་བར་འགྱུར། ལྟ་བུའོ། 
བཞི་པ་སྔོན་འཇུག་གི་ཤིན་ཏུ་མོ་ཡིག་དགོས་པ་གང་ཕྱིར་འཇུག་པ་བཤད་པ་ནི། ཤིན་ཏུ་མོ་ཡི་མ་ཡིག་ནི།   །བདག་གཞན་དུས་གསུམ་མཉམ་པར་འཇུག  །
ཅེས་པ་སྟེ། སྔོན་འཇུག་གི་ཤིན་ཏུ་མོ་ཡི་མ་ཡིག་ནི། བདག་གཞན་གཉིས་དང་དུས་གསུམ་པོ་ཐམས་ཅད་ལ་ཕྱོགས་རིས་མེད་པར་མཉམ་པར་འཇུག་གོ  །མ་ཡིག་བདག་བྱེད་པ་པོ་ལ་འཇུག་ཚུལ་ནི། དཔེར་ན། གཞུང་ལ་མཁས་པ་པོ། མཁས་པར་བྱེད། མཁས་བྱེད། ལྷ་མཆོད་པ་པོ། མཆོད་པར་བྱེད། ལྟད་མོ་མཐོང་བ་པོ། མཐོང་བར་བྱེད། གཞི་མཚུངས་པ་པོ། མཚུངས་པར་བྱེད། ཡིད་མགུ་བ་པོ།  མགུ་བར་བྱེད། བླ་མ་མཇལ་བ་པོ། མཇལ་བར་བྱེད། མིག་མདོངས་པ་པོ། མདོངས་པར་བྱེད། གཟུགས་མཛེས་པ་པོ། མཛེས་པར་བྱེད། གཏམ་མངག་པ་པོ། མངག་པར་བྱེད། ཀོ་བ་མཉེ་བ་པོ། མཉེ་བར་བྱེད། ནད་ཀྱིས་མནར་བ་པོ། མནར་བར་བྱེད། ལྟ་བུའོ། །མ་ཡིག་དངོས་པོ་གཞན་ལ་འཇུག་ཚུལ་ནི། དཔེར་ན མཁས་བྱའི་རིག་པ། མཁས་པར་བྱ། མཁས་བྱ། མཁས་པར་བྱ་བ། མཆོད་བྱའི་དཀོན་མཆོག མཆོད་པར་བྱ། མཐོང་བྱའི་གཟུགས། མཐོང་བར་བྱ། མཚུངས་བྱའི་ཡོན་ཏན།  མཚུངས་པར་བྱ། མགུ་བྱའི་སེམས། མགུ་བར་བྱ། མཇལ་བྱའི་བླ་མ། མཇལ་བར་བྱ།  མདོངས་བྱའི་མིག མདོངས་པར་བྱ། མཛད་བྱའི་ཆོས། མཛད་པར་བྱ། མངའ་བྱའི་ཡོན་ཏན། མངའ་བར་བྱ། མཉེ་བྱའི་པགས་པ། མཉེ་བར་བྱ། མནོས་བྱའི་དབང༌། མནོས་པར་བྱ། ལྟ་བུའོ། །མ་ཡིག་དུས་འདས་པ་ལ་འཇུག་ཚུལ་ནི། དཔེར་ན། ཤེས་བྱ་མཁྱེནད་ཏོ། །མཆོད་པར་བྱས།  གོས་མཐུད་ཟིནད། མཚུངས་པར་བྱས། མགུ་བར་བགྱིས། ཐུབ་ཆེན་མཇལད་ཏོ། མདུད་པར་བྱས། མཛའ་བར་བྱས། མངོན་དུ་བྱས། སྒྲ་མཉནད་ཏོ། འོག་ཏུ་མནནད། ལྟ་བུའོ། །མ་ཡིག་དུས་མ་འོངས་པ་ལ་འཇུག་ཚུལ་ནི། དཔེར་ན མཁས་པར་འགྱུར། བློ་མཐུན་པར་འགྱུར། ལུས་མཚར་བར་འགྱུར། ཀུན་གྱི་མགོན་དུ་འགྱུར། གནས་མཇལ་བར་འགྱུར།  མིག་དོངས་པར་འགྱུར། དོན་ལ་མཛངས་པར་འགྱུར། མངལ་དུ་འགྱུར། དུས་མཉན་པར་འགྱུར། ཟས་མནོག་པར་འགྱུར།  ལྟ་བུའོ། །མ་ཡིག་དུས་ད་ལྟ་བ་ལ་འཇུག་ཚུལ་ནི། དཔེར་ན། མཁྱེན་བཞིན་པ། མཁྱེན་གྱིན་འདུག མཆོང་བཞིན་པ། མཆོང་གིན་གདའ། མཐོལ་བཞིན་པ། མཐོལ་བའི་སྒང་ཡིན། མཚར་བཞིན་པ། མགྱོགས་བཞིན་པ། མཇལ་གྱིན་འདུག མིག་མདོངས་བཞིན་པ། མཛེས་བཞིན་པ། བློ་ལ་མངའ་ཡིན་གདའ། ཐུགས་མཉེས་བཞིན་པ། སྡོམ་པ་མནོས་ཀྱིན་གདའ།   མནོས་པའི་སྒང་ཡིན། ལྟ་བུའོ། །
	གཉིས་པ་ཞར་བྱུང་འཕྲོས་དོན་བཤད་པ་ལ་གཉིས། སྔོན་འཇུག་གི་དོགས་པ་གཅད་པ། དུས་གསུམ་བསྐུལ་ཚིག་བཅས་ཀྱི་ཁྱད་པར་བཤད་པའོ། །
དང་པོ་ནི། འོན་ཀྱང་བྱེད་པོ་གཞན་དངོས་དང༌། །འབྲེལ་བའི་འདས་ལ་འའི་སྔོན་འཇུག མེད་པར་ངེས་ཤིང་ག་ད་ཉུང༌།  །ད་ལྟ་བ་ལ་བའི་སྔོན་འཇུག། ཉུང་ཞིང་མགོ་ཅན་ད་ལྟ་བར། །བས་འཕུལ་མེད་པར་ངེས་པ་ཙམ། །
ཞེས་པ་སྟེ། འོ་ན་སྔོན་འཇུག་དེ་རྣམས་དུས་གསུམ་ག་ལ་འཇུག་གམ་འགའ་ཞིག་ལ་འཇུག་སྙམ་ན། དེ་ཡང་འ་ཡིག་གི་འཇུག་ཚུལ་སྔར་བཤད་པ་ལྟར་ཡིན་མོད། འོན་ཀྱང་བྱེད་པ་པོ་གཞན་དངོས་དང་འབྲེལ་བའི་འདས་ཚིག་རྣམས་ལ་འའི་སྔོན་འཇུག་མེད་པར་ངེས་ཤིང༌། དེར་མ་ཟད་སྔོན་འཇུག་ག་ད་གཉིས་ཀྱང་ཉུང་བ་ཡིན་ནོ། །ད་ལྟ་བའི་ཚིག་རྣམས་ལ་བ་ཡིག་གི་སྔོན་འཇུག་ཉུང་བར་སྣང་ཞིང༌། དེར་མ་ཟད་ར་ལ་སའི་མགོ་ཅན་ད་ལྟ་བ་རྣམས་ལ་ཡང་བ་ཡིས་འཕུལ་མེད་པར་ངེས་པ་ཙམ་ཡིན་ནོ། །ཞེས་པའོ། །
གཉིས་པ་ནི། གཞན་ཡང་བས་འཕུལ་ཅན་ཕལ་ཆེར། །བྱེད་པ་པོ་ནི་ད་ལྟ་དང༌། །བྱ་ཡུལ་མ་འོངས་པར་བསྡུས་ནས། །འདས་ལ་བས་འཕུལ་ཡང་འཇུག་ཡོད། །ད་ལྟ་བ་ལ་གཉིས་ཀ་མེད། །
མ་འོངས་འཕུལ་ཡོད་ཀྱང་འཇུག་མེད། །བསྐུལ་ཚིག་འཕུལ་མེད་ཡང་འཇུག་ཡོད།  །སྐབས་འགར་འདས་དང་བསྐུལ་ཚིག་ལ། །ས་རྐྱང་སྦྱར་བས་ཐུས་པའང་ཡོད། །
ཅེས་པ་སྟེ། དུས་གསུམ་བསྐུལ་ཚིག་བཅས་ཀྱི་ཁྱད་པར་གང་ཡིན་སྙམ་ན། དུས་གསུམ་ལ་འཇུག་ཚུལ་གོང་དུ་བཤད་པ་ལྟར་ཡིན་པར་མ་ཟད་གཞན་ཡང་བ་ཡིག་གི་འཕུལ་རྟེན་ཅན་ཕལ་ཆེར་བྱེད་པ་པོ་དང་བྱ་ཡུལ་གཉིས་ལས། བྱེད་པ་པོ་ནི་ད་ལྟ་བའི་ཁོངས་དང༌། བྱ་ཡུལ་མ་འོངས་པར་བསྡུས་ནས་དུས་འདས་པ་དང༌། ད་ལྟ་བ་དང༌། མ་འོངས་པ་དང༌། བསྐུལ་ཚིག་བཅས་བཞིར་དབྱེའོ། །མགོ་ཅན་འདས་ཚིག་རྣམས་ལ་སྔོན་འཇུག་བ་ཡིག་གི་འཕུལ་དང༌། ཡང་འཇུག་ས་ད་ཅི་རིགས་བཅས་སྔོན་འཇུག་དང་ཡང་འཇུག་གཉིས་ཀ་འཇུག་པ་ཡོད་དེ། དཔེར་ན། ལྷ་བསྒོམས། ཆོས་བསྟན། ལག་པ་བརྡབས། ཆུ་བསྙོགས། ལྟ་བུའོ། །ད་ལྟ་བའི་ཚིག་རྣམས་ལ་སྔོན་འཇུག་དང་ཡང་འཇུག་གཉིས་ཀ་འཇུག་པ་མེད་དེ། དཔེར་ན། སྒྲུབ་པ་པོ།  སྒྲུབ་བྱེད། སྒྲུབ་པར་བྱེད། ཆོས་སྟོན་པ་པོ། སྟོན་བྱེད།  སྟོན་པར་བྱེད། ལྟ་བུའོ། །མ་འོངས་པའི་ཚིག་རྣམས་ལ་འཕུལ་ཡོད་ཀྱང་ཡང་འཇུག་མེད་དེ། དཔེར་ན། བསྒྲུབ་བྱའི་ལྷ། བསྒྲུབ་བྱ། བསྟན་བྱའི་ཆོས།  བསྟན་བྱ། བསྟན་པར་བྱ། ལྟ་བུའོ།  །བསྐུལ་ཚིག་རྣམས་ལ་འཕུལ་རྟེན་སྔོན་འཇུག་མེད་ཅིང༌། ཡང་འཇུག་ས་ད་ཅི་རིགས་ཡོད་དེ། དཔེར་ན། སྒྲུབས་ཤིག སྟོནད་ཅིག སྟིམས་ཤིག སྐུརད་ཅིག ལྟ་བུའོ། །འདས་པ་དང་བསྐུལ་ཚིག་ཕལ་ཆེར་ལ་ཡང་འཇུག་ཐོབ་ཀྱང༌། སྐབས་འགར་འདས་ཚིག་དང་བསྐུལ་ཚིག་གཉིས་ལ་ས་རྐྱང་སྦྱར་བས་ཐུས་ཤིང་ཆོག་པའང་ཡོད་དོ། །འདས་པ་ལ་ས་རྐྱང་སྦྱར་བས་ཐུས་པ་ནི། དཔེར་ན། ཤིང་བཀས། ནོར་བརྐུས། ས་བརྐོས། ལས་བྱས། གོས་བགོས། ལྟ་བུའོ། །བསྐུལ་ཚིག་ལ་ས་རྐྱང་སྦྱར་བས་ཐུས་པ་ནི། དཔེར་ན། ས་རྐོས་ཤིག ལས་གྱིས་ཤིག ལུས་ལ་ལྟོས་ཤིག འཕྲེང་བ་རྒྱུས་ཤིག ཤ་ཚོས་ཤིག  ལྟ་བུའོ། །

གསུམ་པ་རྗེས་འཇུག་གི་རྟགས་ཀྱི་འཇུག་པ་བཤད་པ།

	གསུམ་པ་རྗེས་འཇུག་གི་རྟགས་ཀྱི་འཇུག་པ་བཤད་པ་ལ་གཉིས། རྗེས་འཇུག་གི་རྟགས་ཀྱི་དབྱེ་བ་བཤད་པ་དང༌། རྗེས་འཇུག་གི་རྟགས་ཀྱི་འཇུག་ཚུལ་བཤད་པའོ། །

རྗེས་འཇུག་གི་རྟགས་ཀྱི་དབྱེ་བ་བཤད་པ།
དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། སྤྱིར་རྟགས་གསུམ་དུ་དབྱེ་བ། ནང་གསེས་བརྒྱད་དུ་དབྱེ་བའོ། །
དང་པོ་ནི། 	རྗེས་འཇུག་ཡི་གེ་བཅུ་པོ་ལ། །
ཕོ་མོ་མ་ནིང་གསུམ་དུ་དབྱེ། །
ཞེས་པ་སྟེ། རྗེས་འཇུག་གི་ཡི་གེ  ག་ང་ད་ན་བ་མ་འ་ར་ལ་ས་སྟེ་བཅུ་པོ་དེ་རྣམས་ལ ཕོ་ཡིག་ག་ད་བ་ས་བཞི་དང༌། མོ་ཡིག་ང་མ་འ་གསུམ་དང༌། མ་ནིང་ན་ར་ལ་གསུམ་སྟེ་གསུམ་དུ་དབྱེ་བར་བྱའོ། །ཞེས་པའོ།  །
གཉིས་པ་ནི།	 ཕོ་ལ་སྐྱེས་བུ་རབ་འབྲིང་གསུམ། །
མོ་ལ་མོ་དང་ཤིན་ཏུ་མོ།  །
མ་ནིང་འགྱུར་དང་མཚན་གཉིས་དང༌། །
མཚན་མེད་དག་དང་གསུམ་དུ་འདོད། །
ཅེས་པ་སྟེ། རྗེས་འཇུག་ལ་རྟགས་གསུམ་དུ་ཕྱེས་པ་དེ་ལ། སླར་ཡང་ནང་གསེས་བརྒྱད་དུ་དབྱེ་སྟེ། ཕོ་ཡིག་བཞི་ལ་ག་མཐའ་སའི་ཡང་འཇུག་ཅན་སྐྱེས་བུ་རབ་དང༌། བ་མཐའ་སའི་ཡང་འཇུག་ཅན་སྐྱེས་བུ་འབྲིང་དང༌།  ག་ད་བ་སའི་མཐའ་ཅན་ཡང་འཇུག་མེད་པ་སྐྱེས་བུ་ཐ་མ་སྟེ་གསུམ་དུ་འདོད་པ་དང༌། མོ་ཡིག་གསུམ་ལ་ང་མ་སའི་ཡང་འཇུག་ཅན་མོ་ཙམ་དང༌། ང་མ་འའི་མཐའ་ཅན་ཡང་འཇུག་མེད་པ་ཤིན་ཏུ་མོ་སྟེ་གཉིས་སུ་འདོད་པ་དང༌། མ་ནིང་གསུམ་ནི། མིང་གཞིའི་ཕོ་ཡིག་གི་མཐར་དའི་ཡང་འཇུག་ཡོད་མེད་གཉིས་ཀ་དང༌། མོ་ཡིག་གི་མཐར་ཡང་འཇུག་མེད་པ་ཁོ་ན་དང༌། མ་ནིང་གི་མཐར་ཡང་འཇུག་ཡོད་པ་ཁོ་ན་སྟེ། གསུམ་ནི་འགྱུར་བ་མ་ནིང་དང༌། མིང་གཞིའི་མོ་ཡིག་གི་མཐར་ཡང་འཇུག་ཡོད་པ་ནི་མཚན་གཉིས་མ་ནིང་དང༌། མིང་གཞིའི་མ་ནིང་གི་མཐར་ཡང་འཇུག་མེད་པ་ནི་མཚན་མེད་མ་ནིང་སྟེ་གསུམ་དུ་དབྱེ་བར་འདོད་དོ། །ཞེས་པའོ། །
གཉིས་པ་འགྲེལ་པ་ནི། རྗེས་འཇུག་ཡི་གེ་བཅུ་པོ་ཡི།  །ག་ད་བ་ས་བཞི་རྣམས་ཕོ། །ང་མ་འ་གསུམ་མོ་ཡིན་ཅིང༌། །ན་ར་ལ་གསུམ་མ་ནིང་སྟེ། །
ཞེས་པ་སྟེ།  སུམ་ཅུ་པར་བཤད་པ་ལྟར་གྱི་རྗེས་འཇུག་ཡི་གེ་བཅུ་པོ་དེ་རྣམས་ལ་ནང་གསེས་ཀྱིས་དབྱེ་ན། ཕོ་དང༌།  མོ་དང༌། མ་ནིང་གསུམ་དུ་ཡོད་དོ། །དེ་ཡི་ནང་ནས་ག་དང༌། ད་དང༌། བ་དང༌། ས་བཅས་བཞི་པོ་འདི་རྣམས་ནི་རྗེས་འཇུག་ཕོ་ཡིག་དང༌། ང་དང༌། མ་དང༌། འ་བཅས་གསུམ་པོ་ནི་རྗེས་འཇུག་གི་མོ་ཡིག་ཡིན་ཅིང༌། ན་དང༌། ར་དང༌། ལ་བཅས་གསུམ་པོ་ནི་རྗེས་འཇུག་གི་མ་ནིང་གི་ཡི་གེ་ཞེས་བྱ་སྟེ། དེ་ལྟར་རྩ་བར་བཤད་པས་སོ། །

རྗེས་འཇུག་གི་རྟགས་ཀྱི་འཇུག་ཚུལ་བཤད་པ།

	གཉིས་པ་རྗེས་འཇུག་གི་རྟགས་ཀྱི་འཇུག་ཚུལ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། 
རྩ་བར། 		དེ་ཡང་བྱེད་པ་བཞི་བྱེད་དེ། །
གང་ལ་འཇུག་བྱེད་གང་གིས་བྱེད། །
ཇི་ལྟར་འཇུག་བྱེད་ཅི་ཕྱིར་བྱེད། །
ཅེས་པ་སྟེ། དེའང་རྗེས་འཇུག་ཕོ་མོ་མ་ནིང་གསུམ་པོ་རེ་རེ་ལའང་བྱེད་པ་བཞི་བཞིའི་སྒོ་ནས་འཇུག་ཚུལ་ཤེས་པར་བྱ་སྟེ། འཇུག་ཡུལ་ཡི་གེ་གང་ལ་འཇུག་པར་བྱེད་པ་དང༌། འཇུག་པ་པོ་གང་གིས་འཇུག་པར་བྱེད་པ་དང༌། ཚུལ་ཇི་ལྟར་འཇུག་པར་བྱེད་པ་དང༌། དགོས་པ་ཅིའི་ཕྱིར་འཇུག་པར་བྱེད་པ་རྣམས་ཀྱིས་སོ། །ཞེས་པའོ། །
	གཉིས་པ་རྒྱས་པར་བཤད་པ་གསུམ། གང་ལ་འཇུག་པ་དང་གང་གིས་འཇུག་པ་ཐུན་མོང་དུ་བཤད་པ།  ཇི་ལྟར་འཇུག་པ་བཤད་པ། ཅི་ཕྱིར་འཇུག་པར་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	གང་ལ་ཡི་གེ་ཐམས་ཅད་ལ། །
གང་གིས་བཅུ་པོ་དེ་དག་གིས། །
ཞེས་པ་སྟེ། རྗེས་འཇུག་གི་ཡི་གེ་བཅུ་པོ་དེ་དག་འཇུག་ཡུལ་གྱི་ཡི་གེ་གང་ལ་འཇུག་ན་ཀ་ནས་ཨའི་བར་གྱི་མིང་གཞིའི་ཡི་གེ་ཐམས་ཅད་ལ་ཁྱད་མེད་པར་འཇུག་གོ །ཡི་གེ་རྣམས་ཀྱི་རྗེས་སུ་འཇུག་པ་པོ་ཡི་གེ་གང་དང་གང་ཞིག་གིས་འཇུག་པར་བྱེད་ཅེ་ན། རྗེས་འཇུག་བཅུ་པོ་དེ་དག་གིས་འཇུག་གོ །ཞེས་པའོ། །
གཉིས་པ་འགྲེལ་བ་ནི། མིང་གཞིའི་ཡི་གེ་ཀུན་ལས་འཇུག །
ཅེས་པ་སྟེ། གང་གིས་འཇུག་པར་བྱེད་པ་པོ་ག་ང་ད་ན་སོགས་རྗེས་འཇུག་བཅུ་པོ་དེ་རྣམས་འཇུག་ཡུལ་གྱི་ཡི་གེ་གང་ལ་འཇུག་ན་ཀ་ནས་ཨའི་བར་གྱི་མིང་གཞིའི་ཡི་གེ་ཀུན་ལ་ཁྱད་མེད་པར་འཇུག་པ་ཡིན་ནོ། །ཞེས་པའོ། །

རྗེས་འཇུག་རྣམས་ཇི་ལྟར་འཇུག་པ་བཤད་པ།

	གཉིས་པ་ཇི་ལྟར་འཇུག་པ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	ཇི་ལྟར་རྣམ་པ་གཉིས་ཡིན་ཏེ། །
སྒྲ་ཡི་འཇུག་ཚུལ་དོན་གྱི་ཚུལ། །
ཞེས་པའོ། །གཉིས་པ་འགྲེལ་པ་ནི། ཇི་ལྟར་འཇུག་ཚུལ་གཉིས་ཡིན་ཏེ། །
ཞེས་པ་སྟེ། རྗེས་འཇུག་རྣམས་ཇི་ལྟར་འཇུག་པའི་ཚུལ་ལ་གཉིས་སུ་ཡོད་པ་ཡིན་ཏེ། རྗེས་འཇུག་ཞུགས་ཚུལ་གྱི་སྒྲ་དྲག་ཞན་དུ་འགྱུར་བ་སྒྲའི་འཇུག་ཚུལ་དང༌། དེ་ལྟར་ཞུགས་པས་དོན་ཅི་ཞིག་སྟོན་པ་དོན་གྱི་འཇུག་ཚུལ་དག་ཏུ་ཡོད་པའི་ཕྱིར། ཞེས་པའོ། །
	གཉིས་པ་རྒྱས་པར་བཤད་པ་ལ་གཉིས། སྒྲའི་འཇུག་ཚུལ་བཤད་པ་དང༌། དོན་གྱི་འཇུག་ཚུལ་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། དྲག་ཞན་སྤྱིར་འཇུག་ཚུལ་བཤད་པ།  ནང་གསེས་ཞིབ་ཏུ་འཇུག་ཚུལ་བཤད་པའོ། །
དང་པོ་ནི། 	ཕོ་གསུམ་མོ་གཉིས་མ་ནིང་གསུམ། །
དྲག་ཞན་བར་མ་གསུམ་དུ་འཇུག 
ཅེས་པ་སྟེ། རྗེ་འཇུག་གི་ཡི་གེ་བཅུ་ལས། ཕོ་སྐྱེས་བུ་རབ་འབྲིང་ཐ་གསུམ། མིང་གཞིའི་ཡི་གེ་གང་ལ་ཞུགས་ཀྱང་བརྗོད་པའི་སྒྲ་གདངས་དྲག་པ་དང༌། དེ་བཞིན་དུ་མོ་ཙམ་དང་ཤིན་ཏུ་མོ་གཉིས་ཞུགས་ན་ཞན་པ་དང༌། འགྱུར་བ་དང་མཚན་གཉིས་དང་མཚན་མེད་མ་ནིང་གསུམ་ཞུགས་ན་བར་མ་སྟེ་རན་པར་འཇུག་པ་ཡིན་ནོ། །ཞེས་པའོ། །
གཉིས་པ་ནི།	 དྲག་པ་གསུམ་ཉིད་ནང་ཕྲད་དམ། །
གལ་ཏེ་ཞན་པ་ནང་ཕྲད་ན། །
དེ་ལའང་ནང་གི་ཆ་ཤས་ཀྱིས། །
དེ་ཡང་དྲག་ཞན་གཉིས་སུ་དབྱེ། །
མ་ནིང་གསུམ་དུ་གང་གཏོགས་པ། །
དྲག་དང་ཕྲད་ན་དྲག་པར་འགྱུར། །
ཞན་དང་ཕྲད་ན་ཞན་པར་འགྱུར། །
གཉིས་ཀ་དག་དང་ཕྲད་གྱུར་ན། །
དེ་ནི་གཉིས་ཀ་ཅན་དུ་འགྱུར། །
གཉིས་ཀ་དག་དང་མ་ཕྲད་ན།  །
གང་དུ་ཡང་ནི་མི་འགྱུར་རོ། །
དེས་ན་འགྱུར་དང་མཚན་གཉིས་དང༌། །
མཚན་མེད་དག་དང་གསུམ་དུ་འདོད། །
དེ་ནི་སྒྲ་ཡི་འཇུག་ཚུལ་ལོ། །
ཞེས་པ་སྟེ། གོང་དུ་བཤད་པ་ལྟར་སྒྲ་གདངས་དྲག་པ་རྗེས་འཇུག་ཕོ་ཡིག་ལ་སྐྱེས་བུ་རབ་འབྲིང་ཐ་གསུམ་ཉིད་དུ་དབྱེ་བ་ནི་རྗེས་འཇུག་ཕན་ཚུན་ནང་འཕྲད་མ་འཕྲད་ཀྱིས་ཡིན་ཏེ། དམ་ཞེས་པ་སྡུད་པའི་ཚིག་ཡིན་པས་གང་སྡུད་ན་ནང་གི་ཆ་དྲག་ཞན་གཉིས་སུ་དབྱེ་བ་སྡུད་པས། དབྱེ་ཚུལ་ནི། སྐྱེས་བུ་རབ་འབྲིང་གཉིས་ལ་ནང་འཕྲད་ཡོད་པས་སྒྲ་དྲག་པའི་དྲག་པ་དང༌། སྐྱེས་བུ་ཐ་མ་ལ་ནང་འཕྲད་མེད་པས་སྒྲ་དྲག་པའི་ཞན་པ་གཉིས་སུ་དབྱེ་ཞིང༌། དང་པོ་ལའང་སྐྱེས་བུ་རབ་སྒྲ་ཤིན་ཏུ་དྲག་པ་དང༌། འབྲིང་དེ་ལས་ཅུང་ཟད་ཞན་པ་གཉིས་སུ་དབྱེ་བས་ནང་གསེས་གསུམ་དུ་འགྱུར་ཏེ། དཔེར་ན སྐྱོགས། སྐྱབས། སྐས། སྐད། བཀག  །བཀབ། ལྟ་བུའོ། །དེ་བཞིན་དུ་གལ་ཏེ་སྒྲ་གདངས་ཞན་པ་རྗེས་འཇུག་མོ་ཡིག་ལ་མོ་ཙམ་དང༌། ཤིན་ཏུ་མོ་གཉིས་སུ་དབྱེ་བའང་རྗེས་འཇུག་ཕན་ཚུན་ནང་འཕྲད་ན་སྟེ་འཕྲད་མ་འཕྲད་ཀྱིས་ཡིན་པས། དེ་ལའང་ནང་གི་ཆ་ཤས་ཀྱིས་མོ་ཙམ་ལ་ནང་འཕྲད་ཡོད་པས་སྒྲ་ཞན་པའི་དྲག་པ་དང༌། ཤིན་ཏུ་མོ་ལ་ནང་འཕྲད་མེད་པས་སྒྲ་ཞན་པའི་ཞན་པ་གཉིས་སུ་དབྱེ་སྟེ། དཔེར་ན། བསྐངས། བསྐུམས། སྐོང༌། སྐོམ། བཀའ། ལྟ་བུའོ། །སྒྲ་གདངས་བར་མ་རྗེས་འཇུག་མ་ནིང་ལ་འགྱུར་བ་དང༌། མཚན་གཉིས་དང༌། མཚན་མེད་གསུམ་དུ་གང་གཏོགས་པའི་དབྱེ་བ་བྱས་པ་ནི། མིང་གཞིར་འཇུག་ཚུལ་དང༌། རྗེས་འཇུག་ཕན་ཚུན་ནང་འཕྲད་མ་འཕྲད་གཉིས་ཀའི་སྒོ་ནས་ཡིན་ཏེ། བསྟནད། བསྐོརད།  སྩལད། རྐུན། བསྟར། བཙལ། ལྟ་བུ་མིང་གཞི་ཕོ་ཡིག་གི་མཐར་ཡང་འཇུག་ཡོད་མེད་གཉིས་ཀ་དང༌། ཕྱིནད། ཐརད།  འཕྲུལད། ལྟ་བུ་མ་ནིང་གི་མཐར་ཡང་འཇུག་ཡོད་པ་གཉིས་ནི། སྒྲ་གདངས་དྲག་པ་དང་འཕྲད་པའི་དབང་གིས་དྲག་པར་འགྱུར་བ་དང༌། འགྲན། འགོད། འགུལ། ལྟ་བུ་མོ་ཡིག་གི་མཐར་ཡང་འཇུག་མེད་པ་ནི། སྒྲ་གདངས་ཞན་པ་དང་འཕྲད་པའི་དབང་གིས་ཞན་པར་འགྱུར་བ་སྟེ། དེས་ན་དེ་གཉིས་ནི་འགྱུར་བ་མ་ནིང་དང༌། འཛིནད། འབྱོརད། བསལད། ལྟ་བུ་མོ་ཡིག་གི་མཐར་ཡང་འཇུག་ཡོད་པ་ནི་སྒྲ་གདངས་དྲག་ཞན་གཉིས་ཀ་དང་འཕྲད་པའི་དབང་གིས་དྲག་ཞན་གཉིས་ཀ་ཅན་དུ་འགྱུར་བས་མཚན་གཉིས་མ་ནིང་དང༌། མཐུན། འཐོར། འཁྲུལ། ལྟ་བུ་མ་ནིང་གི་མཐར་ཡང་འཇུག་མེད་པ་ནི། སྒྲ་གདངས་དྲག་ཞན་གཉིས་ཀ་དང་མ་འཕྲད་པའི་དབང་གིས་དྲག་ཞན་གང་དུའང་མི་འགྱུར་བར་སྒྲ་གདངས་མཉམ་པར་གནས་པས་མཚན་མེད་མ་ནིང་སྟེ་དབྱེ་བ་གསུམ་དུ་འདོད་དེ། དེ་དག་ནི་སྒྲ་གདངས་དྲག་ཞན་བར་མ་གསུམ་དུ་འཇུག་ཚུལ་གྱི་དབྱེ་བ་ཡིན་ནོ་ཞེས་པའོ། །གཉིས་པ་འགྲེལ་པ་ལ་གསུམ། རྗེས་འཇུག་ཕོ་ཡིག་གི་སྒྲའི་འཇུག་ཚུལ་བཤད་པ། རྗེས་འཇུག་མོ་ཡིག་གི་སྒྲའི་འཇུག་ཚུལ་བཤད་པ། རྗེས་འཇུག་མ་ནིང་གི་སྒྲའི་འཇུག་ཚུལ་བཤད་པའོ། །དང་པོ་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ནི། དང་པོ་སྒྲ་ཡི་འཇུག་ཚུལ་ནི། །ཕོ་ཡི་ག་ཡིག་ཡང་འཇུག་ཅན། །སྐྱེས་བུ་རབ་དང་ཕོ་ཡིག་བ། །ཡང་འཇུག་ཅན་ནི་སྐྱེས་བུ་འབྲིང༌། །ག་བ་ཡང་འཇུག་མེད་པ་དང༌། །ད་སའི་མཐའ་ཅན་ཐ་མ་སྟེ། །
ཞེས་པ་སྟེ། དེའང་དང་པོ་རྗེས་འཇུག་ཕོ་ཡིག་གི་སྒྲ་ཡི་འཇུག་ཚུལ་ནི། རྗེས་འཇུག་ཕོ་ཡིག་སྐྱེས་བུ་རབ་འབྲིང་ཐ་མ་གསུམ་ནི་མིང་གཞིའི་ཡི་གེ་གང་ལ་ཞུགས་ཀྱང་བརྗོད་པའི་སྒྲ་གདངས་དྲག་པར་འཇུག་པ་ཡིན་ནོ། །རྗེས་འཇུག་ཕོ་ཡིག་ག་ཡིག་ལ་ཡང་འཇུག་ས་ཞུགས་པ་ཅན་ཡིན་ན་སྐྱེས་བུ་རབ་དང༌།  དཔེར་ན། རྒྱུད་བཀླགས། དོན་གཟིགས། བདེ་བར་གཤེགས། སྒྲ་བསྒྲགས། རིགས་འགྲེ། རྟགས་བཀོད། གཟུངས་སྔགས། དགེ་ལེགས། ཕུན་ཚོགས། ལྟ་བུའོ། །རྗེས་འཇུག་ཕོ་ཡིག་བ་ཡང་འཇུག་ས་དང་འབྲེལ་བ་ཅན་རྣམས་སྐྱེས་བུ་འབྲིང་ཡིན་ཏེ། དཔེར་ན། སྟོབས་ལྡན། ཐབས་མཁས། གྲབས་གཤོམ། སྐབས་གསུམ། སྐྱབས་འགྲོ། གསོལ་འདེབས། བྱིན་རླབས། ལྟ་བུའོ། །རྗེས་འཇུག་ཕོ་ཡིག་ག་དང་བ་གཉིས་ཡང་འཇུག་མེད་པ་དང༌། ད་དང་ས་གཉིས་རྗེས་འཇུག་ཏུ་ཡོད་པའི་མཐའ་ཅན་རྣམས་ལ་སྐྱེས་བུ་ཐ་མ་ཞེས་བྱ་སྟེ། དཔེར་ན། རྟོག་པ། ཐག་པ། ཁོག་པ། ལྕག་ཕྲན། ལག་པ། ཁྱབ་བྱེད། དོན་གྲུབ། མེ་ཐབ། མཐའ་ཁོབ། ཁང་རྒྱབ། རྐེད་པ། རི་ཁྲོད། ཕོ་རྒོད། ཅོད་པན། སྐྱེ་མཆེད། ངན་གཏད། བཀྲ་ཤིས། དངོས་པོ། བྱས་པ། དམ་ཆོས། བཅས་པ། གསུང་བགྲོས། ཆོས་གོས། ལྟ་བུའོ། །གཉིས་པ་དོན་བསྡུ་བ་ནི། དྲག་པ་ཕོ་ལའང་ནང་གསེས་ཀྱིས། །དྲག་ཞན་བར་མ་གསུམ་དུ་དབྱེ། །ཞེས་པ་སྟེ། སྒྲ་གདངས་དྲག་པ་ཕོའི་ཡི་གེ་ལའང་ནང་གསེས་ཀྱིས་སྒྲ་དྲག་ཞན་བར་མ་གསུམ་དུ་དབྱེ་བར་བྱ་སྟེ། སྒྲ་རྩོལ་དྲག་པ་རྣམས་སྐྱེས་བུ་རབ་དང༌། དེ་ལས་ཅུང་ཟད་ཞན་པ་བར་མ་རྣམས་སྐྱེས་བུ་འབྲིང་དང༌། དེ་ལས་ཀྱང་ཤིན་ཏུ་ཞན་པ་རྣམས་སྐྱེས་བུ་ཐ་མར་འཇོག་པས་སོ། །ཞེས་པའོ། །
གཉིས་པ་རྗེས་འཇུག་མོ་ཡིག་གི་སྒྲའི་འཇུག་ཚུལ་བཤད་པ་ནི། དེ་བཞིན་ཞན་པ་མོ་ལ་ཡང༌། །ནང་གསེས་དྲག་ཞན་གཉིས་དབྱེ་སྟེ། །ང་མ་ཡང་འཇུག་ཅན་མོ་དང༌། །ང་མ་ཡང་འཇུག་མེད་པ་དང༌། །འ་མཐའ་ཅན་རྣམས་ཤིན་ཏུ་མོ། །
ཞེས་པ་སྟེ། ཕོ་ཡིག་ལ་སྐྱེས་བུ་གསུམ་དུ་དབྱེ་བ་དེ་བཞིན་དུ་སྒྲ་ཞན་པ་མོ་ཡིག་ལ་ཡང་ནང་གསེས་དྲག་ཞན་གཉིས་སུ་དབྱེ་སྟེ། སྒྲ་རྩོལ་དྲག་པ་རྣམས་མོ་དང༌། དེ་ལས་སྒྲ་རྩོལ་ཞན་པ་རྣམས་ཤིན་ཏུ་མོ་ཡིན་པས་སོ། །རྗེས་འཇུག་ང་དང་མ་གཉིས་ཡང་འཇུག་ཅན་རྣམས་སྒྲ་དྲག་པ་མོ་ཙམ་སྟེ། དཔེར་ན། དབྱངས་ཅན། ཁོངས་སུ། གངས་རི། སངས་རྒྱས། གྲངས་ཅན། དགོངས་འགྲེལ། འཁྲུངས་རབས། ལྟ་བུ་ང་ཡིག་སའི་ཡང་འཇུག་ཅན་དང༌། སེམས་བསྐྱེད། མཚམས་སྦྱོར། ཐམས་ཅད། བཞམས་སྒོ། གོམས་པ། ཆོས་རྣམས། རབ་འབྱམས། ལྟ་བུ་མ་ཡིག་སའི་ཡང་འཇུག་ཅན་ཡིན་ནོ། །རྗེས་འཇུག་ང་དང་མ་གཉིས་ཡང་འཇུག་མེད་པ་དང༌། འ་མཐའ་ཅན་རྣམས་ཤིན་ཏུ་མོ་ཡིན་ཏེ། ང་ཡང་འཇུག་མེད་པ་ནི། དཔེར་ན། བཟུང་བ། གཡེང་བ། གང་ཞིག ནད་དོན། དྲང་སྲོང༌། རླུང་ནད། བཤང་གཅི། ལྟ་བུའོ། །མ་ཡིག་ཡང་འཇུག་མེད་པ་ནི། དཔེར་ན། འཇམ་པོ། ཉམ་ཐག གཏུམ་པོ། ཆོམ་རྐུན། ཐེམ་སྐས། ལྕམ་དྲལ། དམ་ཚིག ལྟ་བུའོ། །འ་ཡིག་རྗེས་འཇུག་ཅན་ནི། དཔེར་ན། དཀའ་ཆེན། བཀའ་དྲིན། མཁའ་འགྲོ།  འགའ་ཞིག མངའ་རིས། བཅའ་ཡིག འཇའ་ཚོན། གཉའ་ཤིང༌། གཏའ་མ། མཐའ་དག མནའ་མ། དཔའ་བོ། འབའ་ཞིག དམའ་བ། བཙའ་སེར། མཛའ་བོ། གཞའ་གསང༌། བཟའ་བ། གཤའ་མ། ལྟ་བུའོ། །གསུམ་པ་རྗེས་འཇུག་མ་ནིང་གི་སྒྲའི་འཇུག་ཚུལ་བཤད་པ་ལ་གསུམ། འགྱུར་བ་མ་ནིང་བཤད་པ། མཚན་གཉིས་མ་ནིང་བཤད་པ། མཚན་མེད་མ་ནིང་བཤད་པའོ། །
དང་པོ་ནི། བར་མ་མ་ནིང་ན་ར་ལ། །ཡང་འཇུག་ཡོད་དམ་མེད་ཀྱང་རུང༌། །མིང་གཞི་ཕོ་ཡིག་མཐར་ཡོད་དང༌། །མིང་གཞི་མ་ནིང་རྗེས་སུ་ནི།  །ཡང་འཇུག་དང་བཅས་ཞུགས་པ་ན། །དྲག་དང་འཕྲད་པས་དྲག་པར་འགྱུར། །མིང་གཞི་མོ་ཡིག་རྗེས་སུ་ནི། །ཡང་འཇུག་མེད་པར་ཞུགས་པ་ན། །ཞན་དང་འཕྲད་པས་ཞན་པར་འགྱུར། །དེ་གཉིས་འགྱུར་བ་མ་ནིང་ཡིན། །
ཞེས་པ་སྟེ། སྒྲ་གདངས་བར་མ་མ་ནིང་གི་ཡི་གེ་ན་ར་ལ་གསུམ་པོ་འདི་ལ་ཡང་འཇུག་ཡོད་དམ་མེད་ཀྱང་རུང་མིང་གཞི་ཕོ་ཡིག་ཀ་ཅ་སོགས་ཀྱི་མཐར་ཡོད་པ་དང༌། མིང་གཞིའི་ཡི་གེ་མ་ནིང་ཁ་ཆ་སོགས་ཀྱི་རྗེས་སུ་ཡང་འཇུག་དང་བཅས་ཏེ་ཞུགས་པ་ན་སྒྲ་གདངས་དྲག་པ་དང་འཕྲད་པ་ཡིན་པས་དྲག་པར་འགྱུར་རོ། །ན་ཡིག་མིང་གཞི་ཕོ་ཡིག་དང་འཕྲད་ཚུལ་ནི། དཔེར་ན། ཤིང་ཀུན། བད་ཀན། ཡ་དཀན། ཟངས་རྐྱན། ཞ་བསྐོནད། ཅན་ནེར། གཅན་གཟན། གཅིན་སྣོད། ཡོན་ཏན། བསམ་གཏན། ལམ་བསྟནད། རྗེ་དཔོན། ཉེ་སྤུན། ཁ་སྤྱིན། ཙན་དན། བཙུན་པ། བཙོན་ཁང༌། བརྩོན་འགྲུས། ལྟ་བུའོ། ར་ཡིག་མིང་གཞིའི་ཕོ་ཡིག་དང་འཕྲད་ཚུལ༌། དཔེར་ན། ཀེར་ལངས། དཀར་པོ། ཚིག་སྐྱོར། ཅིག་ཅར། གཅེར་བུ། ནན་ཏུར། ཁྲག་གཏར། བོར་སྟོར། སྤར་མོ། གྲངས་སྤོར། དཔར་འདེབས། ཆུ་བཙིརད། ལྟ་བུའོ། །ལ་ཡིག་མིང་གཞིའི་ཕོ་ཡིག་དང་འཕྲད་ཚུལ་ནི། དཔེར་ན སྐུ་སྐལ། སྦུག་དཀྲོལད། བལ་བཀལ། བབ་ཅོལ། རྡོ་གཅལ། ཏིལ་མར། མཚང་གཏོལ། དཔལ་འབྱོར། སྤྲུལ་པ། ལུས་རྩལ། རྩོལ་བྱུང༌། བགྱིད་རྩལ། ལྟ་བུའོ། །དེ་གསུམ་མིང་གཞིའི་མ་ནིང་གི་རྗེས་སུ་ཡང་འཇུག་དང་བཅས་ཏེ་འཇུལ་ཚུལ་ནི། དཔེར་ན ཆོས་མཁྱེནད། ཁུར་ཁྱེརད། ཆུ་འཁོལད། མི་འཆུནད། གོས་མཆོརད། འབྲུ་ཚོལད།  ཕྱིར་ཐོནད། མེ་ཏོག་ཐོརད། ལྟུང་བ་མཐོལད། ཕར་ཕྱིནད། དར་འཕྱརད། གོས་ཕྲལད། ཆུ་ཚིརད།  ལྟ་བུའོ།  །མ་ནིང་ན་ར་ལ་གསུམ་མིང་གཞིའི་མོ་ཡིག་ག་ཇ་སོགས་ཀྱི་རྗེས་སུ་ཡང་འཇུག་མེད་པར་ཞུགས་པ་ན་སྒྲ་གདངས་ཞན་པ་དང་འཕྲད་པས་སྒྲ་ཞན་པར་འགྱུར་རོ།  །ན་མོ་ཡིག་གི་རྗེས་སུ་ཡང་འཇུག་མེད་པར་ཞུགས་ཚུལ་ནི། དཔེར་ན། དགོན་པ། འགྲན་ཟླ། ལྗན་ལྗིན།  ལྗོན་ཤིང༌། དོན་ཡོད། འདྲེན་པ། བརྒྱ་བྱིན། བྱི་བྲུན། རྫུན་ཚིག ཞུན་མར། ཟིན་ཟོན། འོན་པ། ཡན་ལག  །གཤིན་རྗེ།  སོན་པོ། ལྟ་བུའོ། །ར་མོ་ཡིག་གི་རྗེས་སུ་ཡང་འཇུག་མེད་པར་ཞུགས་ཚུལ་ནི། དཔེར་ན། རྒྱ་གར། སྒོར་མོ། འཇོར་བུ།  འཇུར་མིག དར་ཆེན། རྡོར་གདན། བྱུར་ཆེ། དབྱར་ཁང༌། འཛད་པ། འཛིར་ཆུ། ཞར་ལོངས། ཞོར་ལ། ཟོར་བ། ཟུར་མིག འར་ཟུ། ཟ་འོར། ཡུར་མ། ཤར་ཕྱོགས། སར་འཇུག ལྟ་བུའོ། །ལ་མོ་ཡིག་གི་རྗེས་སུ་ཡང་འཇུག་མེད་པར་ཞུགས་ཚུལ་ནི། དཔེར་ན། གལ་ཏེ། རྒོལ་བ། ཚད་འཇལ། གོས་འཇོལ། དལ་འགྲོ། གདོལ་པ། བྱོལ་སོང༌། བྲུལ་གཏོར། སྒོར་འཛུལ། གཞལ་བྱ། ཞལ་མཛེས། ཟིལ་པ། ཟོལ་ཟོག འོལ་པ། འོལ་ཁ། ཡུལ་ཅན། ཡོལ་བ། ཤལ་སྨན། གཤོལ་ཟླ། གསོལ་ཇ། གསལ་རིག ལྟ་བུའོ། །དེ་ལྟར་བཤད་པའི་འཕྲད་ཚུལ་གཉིས་པོ་དེ་ལ། མིང་གཞི་སྒྲ་དྲག་པ་དང་འཕྲད་ན་དྲག་པ་དང༌། མིང་གཞི་སྒྲ་ཞན་པ་དང་འཕྲད་ན་ཞན་པར་འགྱུར་ཞིང་རང་གསོ་མི་ཟིན་པས་ན་འགྱུར་བ་མ་ནིང་ཞེས་བརྗོད་པ་ཡིན་ནོ།  །
གཉིས་པ་མཚན་གཉིས་མ་ནིང་བཤད་པ་ནི། མིང་གཞི་མོ་ཡིག་རྗེས་སུ་ནི། །ཡང་འཇུག་དང་བཅས་ཞུགས་པ་ན། དྲག་ཞན་གཉིས་ཀའི་ཆ་ལྡན་ཕྱིར། །མཚན་གཉིས་མ་ནིང་ཞེས་སུ་གྲགས། །
པ་སྟེ། མ་ནིང་གི་ཡི་གེ་ན་ར་ལ་གསུམ་མིང་གཞིའི་མོ་ཡིག་ག་ཇ་སོགས་ཀྱི་རྗེས་སུ་ཡང་འཇུག་ད་དང་བཅས་ཏེ། ཞུགས་པ་ན་སྒྲ་གདངས་དྲག་ཞན་གཉིས་ཀའི་ཆ་དང་ལྡན་པའི་ཕྱིར།  མཚན་གཉིས་མ་ནིང་ཞེས་སུ་གྲགས་པ་ཡིན་ནོ། །ན་མིང་གཞིའི་མོ་ཡིག་གི་རྗེས་སུ་ཡང་འཇུག་དང་བཅས་ཏེ་ཞུགས་ཚུལ་ནི།  དཔེར་ན། རྒྱན་གྱིས་བརྒྱནད། དགེ་བ་སྐྲུནད། བཀའ་དྲིན་དྲནད། འདུ་འཛིས་དབེནད། ཏིང་ངེ་འཛིནད། ནོར་ལ་ཞེནད། རྟ་ལ་བཞོནད། ཞོནད་ཅིག སྲོག་ལ་གཟནད། རྣ་བ་འོནད། ཆོས་གསནད། སྡུག་བསྔལ་བསྲནད། སྲོནད་ཅིག  ལྟ་བུའོ། །ར་མོ་ཡིག་གི་རྗེས་སུ་ཡང་འཇུག་དང་བཅས་ཏེ་ཞུགས་ཚུལ་ནི། དཔེར་ན། སྐད་བསྒྱུརད། སྒྱུརད་ཅིག བུ་རམ་བསྒརད། སྒོརད་ཅིག བདེན་ཚིག་བདརད། ཁབ་བརྡརད། རྡོརད་ཅིག ནོར་འབྱོརད། སྐད་འཛེརད། སྐྲ་བཞུརད། ཞུརད་ཅིག བླ་གོས་གཟརད།  མཚོན་ལ་གཟུརད། དངུལ་གཡརད། ཡོརད་ཅིག འབྲུ་བཤརད། ཤོརད་ཅིག རི་རྐགས་གཤོརད། རྡོ་རྗེ་གསོརད། ཐུར་མས་བསུརད། སུརད་ཅིག ལྟ་བུའོ། །ལ་མོ་ཡིག་གི་རྗེས་སུ་ཡང་འཇུག་དང་བཅས་ཏེ་ཞུགས་ཚུལ་ནི། དཔེར་ན། དགྲ་བོ་བསྒྲལད། སྒྲོལད་ཅིག ཐིག་སྐུད་བསྒྲིལ། གྱང་བསྒྱེལད། སྒྱེལད་ཅིག བུ་ག་བརྡོལད། དགེ་རྒན་མཇལད། མཇོལད་ཅིག  ཚད་མས་འཇལད། པགས་པ་དབྲལད། དབྲོལད་ཅིག མཚོར་གཞོལད། ལས་བཤོལད། ཤོལད་ཅིག ལོག་རྟོག་བསལད། སོལ་ཅིག ཞལ་གདོང་བསིལད། སིལད་ཅིག ལྟ་བུའོ། །དེ་དག་ནི་མིང་གཞིའི་མོ་ཡིག་དང་འཕྲད་པས་མོའི་ཆ་དང་ལྡན།  ཡང་འཇུག་ཕོ་ཡིག་ད་དང་འཕྲད་པས་ཕོའི་ཆ་དང་ལྡན་པས་ན་མཚན་གཉིས་དང༌། རྗེས་འཇུག་དེ་ཉིད་མ་ནིང་ཡིན་པས་ན་མཚན་གཉིས་མ་ནིང་ཞེས་བརྗོད་པ་ཡིན་ནོ། །
གསུམ་པ་མཚན་མེད་མ་ནིང་བཤད་པ་ནི། མིང་གཞི་མ་ནིང་རྗེས་སུ་ནི། །ཡང་འཇུག་མེད་པར་ཞུགས་པ་ན།  །དྲག་ཞན་གང་དུའང་མི་འགྱུར་བས། །མཚན་མེད་མ་ནིང་ཞེས་སུ་འདོད། །
ཅེས་པ་སྟེ། མ་ནིང་གི་ཡི་གེ་ན་ར་ལ་གསུམ་མིང་གཞིའི་མ་ནིང་ཁ་ཆ་ཐ་པ་ཚ་ལྔའི་རྗེས་སུ་ཡང་འཇུག་མེད་པར་ཞུགས་པ་ན་སྒྲ་གདངས་དྲག་ཞན་གང་དུ་མི་འགྱུར་བས་ན་མཚན་མེད་མ་ནིང་ཞེས་སུ་འདོད་པ་ཡིན་ནོ། །ན་མ་ནིང་གི་རྗེས་སུ་ཡང་འཇུག་མེད་པར་ཞུགས་ཚུལ་ནི། དཔེར་ན། ལས་མཁན། རྒྱ་ཁྱོན། ཁྲོན་པ། ཆན་པ། མཆིན་པ། ཆེན་པོ། མཐོན་མཐིང༌། སྤྱི་མཐུན། ཕྱིར་འཐེན། ཕུན་ཚོགས། ཕན་ཚུན། འཕྲིན་ཡིག  ཚོན་རྩི། སྡེ་ཚན། མཚན་ཉིད། ལྟ་བུའོ། །ར་མ་ནིང་གི་རྗེས་སུ་ཡང་འཇུག་མེད་པར་ཞུགས་ཚུལ་ནི། དཔེར་ན། ཁོར་ཡུག འཁར་རྒྱུག ཁྱོར་བ། མཆེར་པ། ཆར་སྤྲིན། འཆར་སྒོ  ཐོར་ཅོག  ཐོར་བུ། ཐར་པ། འཕུར་ལྡིང༌། ཕྱེ་ཕུར། གོ་ཕེར། ཚད་དངར། མཚར་སྡུག འཚར་སྐྱེད། ལྟ་བུའོ། །ལ་མ་ནིང་གི་རྗེས་སུ་ཡང་འཇུག་མེད་པར་ཞུགས་ཚུལ་ནི། དཔེར་ན། ཁྲེལ་ཡོད། ཁྲོལ་མ། ཁལ་མ། ཆོལ་ཟངས། མཆིལ་རྣབ། ཤེས་འཆལ། ཐལ་བ། མཐོལ་བཤགས། དྲི་འཐུལ། ཕྱང་ཕྲུལ། འཕེལ་རྒྱས། ཕལ་པ། མཚལ་རྡོག ཕྱག་འཚལ།  ཆོས་འཚོལ། ལྟ་བུའོ། །དེ་རྣམས་ནི་མིང་གཞི་དང་རྗེས་འཇུག་གཉིས་ཀ་མ་ནིང་ཡིན་ཅིང་ཕོ་མོའི་མཚན་མ་གང་ཡང་མེད་པས་ན་མཚན་མེད་མ་ནིང་ཞེས་བྱའོ། །
	གཉིས་པ་དོན་གྱི་འཇུག་ཚུལ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། 
དང་པོ་ནི།  	དོན་ནི་རྣམ་པ་གཉིས་ཡིན་ཏེ། །
སྔ་མ་གང་ལྟར་འགྱུར་བ་དང༌། །
ཕྱི་མ་གང་ལྟར་འགྱུར་བའོ། །
ཞེས་པ་སྟེ། རྗེས་འཇུག་རྣམས་དོན་གང་དང་གང་ལ་འཇུག་པར་འགྱུར་བའི་ཚུལ་ནི་རྣམ་པ་གཉིས་ཡིན་ཏེ། སྔ་མ་རྗེས་འཇུག་ཉིད་གང་ལ་ཞུགས་ཤིང་གནས་པའི་མིང་དེའི་དོན་གང་ལྟར་ཏེ། ཇི་ལྟ་བུ་ཞིག་ཏུ་འགྱུར་བ་དང༌། ཕྱི་མ་རྗེས་འཇུག་གམ་མཐའ་དེས་མིང་མཐའ་ལ་སོགས་པ་འདྲེན་ཚུལ་གྱིས་དོན་གང་ལྟར་འགྱུར་བའོ་ཞེས་སོ། །
གཉིས་པ་འགྲེལ་པ་ནི། གཉིས་པ་དོན་ལ་གཉིས་ཡོད་པའི། །
ཞེས་པ་སྟེ། གཉིས་པ་དོན་གྱི་འཇུག་ཚུལ་ལ་དུ་མ་ཡོད་དེ། སྔ་མ་གང་ལྟར་འགྱུར་བ་དང༌། ཕྱི་མ་གང་ལྟར་འགྱུར་བ་གཉིས་སུ་ཡོད་པའི་ཕྱིར་རོ། །གཉིས་པ་རྒྱས་པར་བཤད་པ་ལ་གཉིས། སྔ་མ་གང་ལྟར་འགྱུར་བ་བཤད་པ་དང༌། ཕྱི་མ་གང་ལྟར་འགྱུར་བ་བཤད་པའོ།  །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	སྔ་མ་སྔོན་འཇུག་ལྔ་བཞིན་སྦྱར། །
ཞེས་པ་སྟེ། རྗེས་འཇུག་རྣམས་གང་ལ་ཞུགས་པའི་མིང་དེ་ཉིད་མིང་མཐའ་སོགས་ལ་ལྟོས་ནས་སྔ་མར་གྲུབ་པས། དེས་བདག་གཞན་སོགས་དོན་ཅི་ཞིག་སྟོན་པ་ནི། མིང་དེའི་སྔོན་དུ་གནས་པ་སྔོན་འཇུག་ལྔ་ལས་གང་ཞིག་ཡིན་པ་དེའི་ནུས་པ་དང་ཇི་ལྟ་བ་བཞིན་དུ་སྦྱར་ནས་བདག་གཞན་དང་དུས་གསུམ་སོགས་གང་ཡིན་རྟོགས་པར་བྱ་དགོས་སོ། །ཞེས་པའོ། །
གཉིས་པ་འགྲེལ་པ་ནི། སྔ་མ་གང་ལྟར་འགྱུར་བ་ནི། །རྗེས་འཇུག་གང་ལ་ཞུགས་པ་ཡི།  །མིང་དེས་བདག་གཞན་སོགས་གང་སྟོན། །ཕལ་ཆེར་མིང་གི་སྔོན་འཇུག་གི  །ནུས་པར་སྦྱར་ནས་རྟོགས་པར་བྱ། །
ཞེས་པ་སྟེ། སྔ་མ་གང་ལྟར་འགྱུར་བ་བཤད་པ་ནི་རྗེས་འཇུག་ག་ང་ད་ན་སོགས་དེ་རྣམས་མིང་གཞི་གང་ལ་ཞུགས་པའི་མིང་དེ་ཉིད་མིང་མཐའ་སོགས་ལ་ལྟོས་ནས་སྔ་མར་གྲུབ་པ་ཡིན་པས། དེས་བདག་གཞན་སོགས་དོན་གང་དང་གང་སྟོན་པ་ནི། ཕལ་ཆེར་མིང་དེའི་སྔོན་འཇུག་ག་ད་བ་མ་འ་ལྔ་ལས་གང་ཞིག་ཡིན་པ་དེའི་ནུས་པ་སྦྱར་ནས་བདག་གཞན་དུས་གསུམ་སོགས་ཅི་ཡིན་རྟོགས་པར་བྱ་དགོས་པ་ཡིན་ནོ། །རྗེས་འཇུག་ཕོ་ཡིག་ག་ད་བ་ས་བཞི་དུས་འདས་པ་ལ་འཇུག་ཚུལ་ནི། དཔེར་ན། གྲོགས་བཀུག རྩ་བ་བཀོག གཏམ་བཤད། ཐག་པ་བཅད། ས་བོན་བཏབ། མདའ་དར་གཡབ། རྩེད་མོ་རྩེས།  དངུལ་བརྩིས། ལྟ་བུའོ། །དེ་བཞི་དུས་མ་འོངས་པ་ལ་འཇུག་ཚུལ་ནི། དཔེར་ན གྲོགས་དགུག་པར་འགྱུར། རྩ་བ་དགོག་པར་འགྱུར། ཆོས་འཆད་པར་འགྱུར། ཐག་པ་གཅད་པར་འགྱུར། དར་གཡབ་པར་འགྱུར། ཁྱིས་རྨུགས་པར་འགྱུར། གཏམ་ཐོས་པར་འགྱུར། ལྟ་བུའོ། །དེ་བཞི་དུས་ད་ལྟ་བ་ལ་འཇུག་ཚུལ་ནི། དཔེར་ན། གློག་འཁྱུག་བཞིན་པ། བཀའ་རྒྱ་སྒྲོག་བཞིན་པ། ཡི་གེ་འགོད་བཞིན་པ། མཐའ་ལ་སྐྲོད་བཞིན་པ། ཆར་འབབ་བཞིན་པ། རིག་གནས་སློབ་བཞིན་པ། ཐུགས་དགྱེས་བཞིན་པ།  སྐྱོན་འཆོས་བཞིན་པ། ལྟ་བུའོ། །དེ་བཞི་བདག་ལ་འཇུག་ཚུལ་ནི། གྲལ་སྒྲིག་པ་པོ། སྒྲིག་བྱེད། རྡོ་བ་གཅོག་པ་པོ། གཅོག་བྱེད། རྒྱུ་མཚན་རྗོད་པ་པོ། རྗོད་བྱེད། བླ་མར་འདུད་པ་པོ། འདུད་བྱེད། མཉམ་དུ་སྡེབ་པ་པོ། སྡེབ་བྱེད། སྲོལ་ངན་སྣུབ་པ་པོ། སྣུབ་བྱེད། སྲང་འདེགས་པ་པོ། འདེགས་བྱེད། གཞན་དུ་འབྲོས་པ་པོ། འབྲོས་བྱེད། ལྟ་བུའོ། །དེ་བཞི་གཞན་ལ་འཇུག་ཚུལ་ནི། དཔེར་ན། བསྒྲིག་བྱའི་གྲལ། བསྒྲིག་བྱ། བརྗོད་བྱའི་རྒྱུ་མཚན། བརྗོད་བྱ། བསྣུབ་བྱའི་སྲོལ། བསྣུབ་བྱ།  འདེགས་བྱའི་སྲང༌། འདེགས་བྱ། ལྟ་བུའོ། །རྗེས་འཇུག་མོ་ཡིག་ང་མ་གཉིས་དུས་འདས་པ་ལ་འཇུག་ཚུལ་ནི། དཔེར་ན། གོས་བསྐམས། རྐང་པ་བསྐུམས། སྣོད་བཀང༌། ལམ་སྣ་དྲངས། ཆུ་བཀྲམ། ལྟ་བུའོ། །མོ་ཡིག་ང་མ་འ་གསུམ་དུས་མ་འོངས་པ་ལ་འཇུག་ཚུལ་ནི། དཔེར་ན། སྣོད་དགང་བར་འགྱུར། ལམ་སྣ་དྲང་བར་འགྱུར། གོས་བསྐམ་པར་འགྱུར། རྐང་པ་བསྐུམ་པར་འགྱུར། བུ་བཙའ་བར་འགྱུར། ཡོས་བཟའ་བར་འགྱུར། ལྟ་བུའོ། །དེ་གསུམ་དུས་ད་ལྟ་བ་ལ་འཇུག་ཚུལ་ནི། དཔེར་ན  སྣོད་འགེངས་བཞིན་པ། སྡིག་པ་སྤོང་བཞིན་པ། གོས་སྐེམ་བཞིན་པ། རྐང་པ་སྐུམ་བཞིན་པ། བུ་བཙའ་བཞིན་པ། མྱ་ངན་ལས་འདའ་བཞིན་པ། ལྟ་བུའོ། །དེ་གསུམ་བདག་ལ་འཇུག་ཚུལ་ནི། དཔེར་ན། རེ་བ་སྐོང་བ་པོ། སྐོང་བྱེད། སྣོད་འགེངས་པ་པོ། འགེངས་བྱེད། སྐེམ་བྱེད། སྐུམ་བྱེད། བཙའ་བྱེད། འདའ་བྱེད། ལྟ་བུའོ།  །དེ་གསུམ་གཞན་ལ་འཇུག་ཚུལ་ནི། བསྐང་བྱའི་རེ་བ། བསྐང་བྱ། དགང་བྱའི་སྣོད། དགང་བྱ། བསྐམ་བྱའི་གོས། བསྐུམ་བྱའི་རྐང་པ། བཙའ་བྱའི་བུ། བཟའ་བྱའི་ཤ༌། ལྟ་བུའོ། །རྗེས་འཇུག་མ་ནིང་ན་ར་ལ་གསུམ་དུས་འདས་པ་ལ་འཇུག་ཚུལ་ནི། དཔེར་ན། ཐལ་མོ་བཀནད། ཕྱོགས་སུ་བསླནད། རྒྱབ་ཏུ་བསྒྱུརད། ཡོན་ཏན་བསྡུརད། རྒྱུད་བསྐུལད། ཆུ་བསྐྱིལད། ཤིང་བསྐུལད། ལྟ་བུའོ། །དེ་གསུམ་དུས་མ་འོངས་པ་ལ་འཇུག་ཚུལ་ནི། དཔེར་ན། དར་གྱིས་བརྒྱན་པར་འགྱུར། ཕྱོགས་སུ་བསླན་པར་འགྱུར། མེ་སྤར་བར་འགྱུར།  རྐེད་པ་སྒུར་བར་འགྱུར། འཇའ་ཡལ་བར་འགྱུར། གཏམ་མོལ་བར་འགྱུར། བསྟན་པ་སྤེལ་བར་འགྱུར། ལྟ་བུའོ། །དེ་གསུམ་དུས་ད་ལྟ་བ་ལ་འཇུག་ཚུལ་ནི། དཔེར་ན། ཐལ་མོ་བཀན་བཞིན་པ། དགེ་རྒན་སྟེན་བཞིན་པ། བསྙེན་བཀུར་བཞིན་པ། ནང་དུ་གཅར་བཞིན་པ། ཞལ་མཇལ་བཞིན་པ། མཎྜལ་འབུལ་བཞིན་པ། ལྟ་བུའོ། །དེ་གསུམ་བདག་ལ་འཇུག་ཚུལ་ནི། དཔེར་ན། དགེ་བར་བརྩོན་པ་པོ། བརྩོན་བྱེད།  རྡོ་རྗེ་གསོར་བ་པོ། གསོར་བྱེད། མདུད་པ་འགྲོལ་བ་པོ། འགྲོལ་བྱེད། ཆད་པ་འགེལ་བ་པོ། འགེལ་བྱེད། ལྟ་བུའོ། །དེ་གསུམ་གཞན་ལ་འཇུག་ཚུལ་ནི། དཔེར་ན། བརྩོན་བྱའི་དགེ་བ། བརྩོན་བྱ། གསོར་བྱའི་རྡོ་རྗེ། གསོར་བྱ། དགྲོལ་བྱའི་མདུད་པ། བཀལ་བྱའི་ཆད་པ། བཀལ་བྱ། ལྟ་བུའོ། །ཕལ་ཆེར་ཞེས་སྨོས་པ་ནི་སྔོན་འཇུག་ལ་མ་ལྟོས་པར་རྗེས་འཇུག་ཁོ་ནས་ཀྱང་དུས་འདས་པ་སོགས་སྟོན་པ་ཡོད་པར་གོ་བའི་ཆེད་དོ། །དཔེར་ན། ཡི་གེ་སྤྲིངས། སྒྲིབ་པ་སྤངས། བཀའ་ཆོས་ཞུས། ལས་སྒྲིབ་དག དཔེ་ཆ་ཁྲིད། ཅེས་སོགས་ལྟ་བུའོ། །
	གཉིས་པ་ཕྱི་མ་གང་ལྟར་འགྱུར་བ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	ཕྱི་མ་དག་གི་འདྲེན་ཚུལ་ནི། །
ཞེས་པ་སྟེ། ཕྱི་མ་མིང་མཐའ་ཇི་ལྟར་འགྱུར་བ་རྣམ་དབྱེ་སོགས་ཀྱི་ཐོབ་ཐང་ནི་སྔ་མའི་རྗེས་འཇུག་དང་ཕྱི་མའི་བརྗོད་བྱ་དག་ལ་ཅི་རིགས་པར་ལྟོས་པའི་སྒོ་ནས་འདྲེན་པའི་ཕྱིར་དེའི་ཚུལ་སྨོས་པ་ནི་ཞེས་སོ། །
གཉིས་པ་ནི། ཕྱི་མ་ཇི་ལྟར་འགྱུར་བ་ནི། །
ཞེས་པ་སྟེ། དོན་རྩ་བར་བཤད་པ་ལྟར་རོ། །གཉིས་པ་རྒྱས་པར་བཤད་པ་ལ་གཉིས། མིང་མཐའ་འདྲེན་ཚུལ་བཤད་པ་དང༌། རྣམ་དབྱེ་སོགས་འདྲེན་ཚུལ་བཤད་པའོ། །དང་པོ་ལ་གཉིས་རྩ་བ་དང༌། འགྲེལ་པའོ། །
དང་པོ་ནི། 	ཕོ་ཡིས་ཕོ་ཡི་མིང་མཐའ་དྲང༌། །
མོ་ཡིས་མོ་ཡི་མིང་མཐའ་དྲང༌། །
མ་ནིང་གིས་ནི་མ་ནིང་ངོ༌། །
ཞེས་པ་སྟེ། དེ་ཡང་ཅིག་ཅར།  ལྟ་བུ་མིང་སྔ་མའི་མཐའི་རྗེས་འཇུག་ཕོ་ཡིག་གིས་མིང་དེ་ཉིད་ཀྱི་ཆ་ཤས་ཡིན་པས་མཐར་སྦྱོར་དགོས་པའི་མིང་མཐའ་གཞན་གྱི་མིང་གཞིའི་ཕོ་ཡིག་དྲང་བར་བྱ་ཞིང༌། དེ་བཞིན་དུ་གསིང་མ། ལྟ་བུ་མོ་ཡིག་གིས་མིང་གཞིའི་མོའི་མིང་མཐའ་དྲང་པ་དང༌།  དགུན་ཁ། ལྟ་བུ་མ་ནིང་གིས་མིང་གཞིའི་མ་ནིང་གི་མིང་མཐའ་དྲང་བར་བྱའོ། །རྟགས་མ་མཐུན་ཀྱང་བརྗོད་བདེ་གཙོ་བོར་བྱས་ནས་སྒྲ་མཐུན་དྲང་པ་ཡང་སུམ་རྟགས་ཀྱི་དགོངས་པར་གནས་སོ། །
གཉིས་པ་འགྲེལ་པ་ནི། རྗེས་འཇུག་ཕོ་ཡིས་ཕོ་ཡིག་གི །མིང་མཐའ་གཞན་དྲང་དེ་བཞིན་དུ།  །མོ་ཡིས་མོ་ཡི་མིང་མཐའ་དྲང༌། །མ་ནིང་གིས་ནི་མ་ནིང་དྲང༌། །དེ་རྣམས་རྟགས་མཚུངས་འདྲེན་ཚུལ་ཏེ། །བརྗོད་བདེ་འདྲེན་པའང་ཤིན་ཏུ་མང༌། །
ཞེས་པ་སྟེ། རྗེས་འཇུག་ཕོ་ཡིག་ག་ད་བ་ས་བཞིས་མིང་གཞིའི་ཕོ་ཡིག་ཀ་ཅ་ཏ་པ་ཙ་དག་གི་མིང་མཐའ་གཞན་དྲང་བར་བྱ་སྟེ། དཔེར་ན། ཅིག་ཅར། རྟོག་པ། ལག་པ། ཐད་ཀ  དཔྱིད་ཀ  སྟོད་པ། གྲོད་པ། འབྱོརད་པ། མཁྱེནད་པ། བསྐལད་པ། ཐུབ་པ། སྐྱོབ་པ། ཁྱབ་པ། ཐོབ་པ། བཏབ་པ། ཐུགས་ཀ དགོངས་པ། གཉིས་ཀ བྱས་པ། ཏོག་རྩེ། ཅོག་ཙེ། ཏིག་ཏ། དབྱུག་ཏོ། ལྟ་བུའོ། །རྗེས་འཇུག་ཕོས་ཕོའི་མིང་མཐའ་དྲངས་པ་དེ་བཞིན་དུ་རྗེས་འཇུག་མོ་ཡིག་ང་མ་འ་གསུམ་གྱིས་མིང་གཞིའི་མོ་ཡིག་ག་ཇ་ད་བ་སོགས་ཀྱི་མིང་མཐའ་དྲང་བར་བྱ་སྟེ། དཔེར་ན། སྙིང་ག མཐིང་ག གཏོང་བ། བཟང་བ། བྱུང་བ། ཉིང་ཤ། མདུང་མ། སྤང་མ། ཐམ་ག འདེམ་ག གསུམ་ག མཉམ་བ།  ཐམ་བ། དཀའ་བ། མཛའ་བ། དཔའ་བ། དགའ་མ། མནའ་མ། ལྟ་བུའོ། །རྗེས་འཇུག་མ་ནིང་ན་ར་ལ་གསུམ་དག་གིས་མིང་གཞིའི་མ་ནིང་ཁ་ཆ་སོགས་དྲང་བར་བྱ་སྟེ། དཔེར་ན། སྟོན་ཁ། དགུན་ཁ། ལན་ཚ། མཚོན་ཆ། རིན་ཆེན། འཕན་འཕྱར།  དབྱར་ཁ། རལ་ཁ། སྤར་ཁ། ཤར་ཁ།  ཚུར་འཐོན། གསལ་ཁ། མཚལ་ཁ། རྒྱལ་ཁ། འཕེལ་ཁ། རྡུལ་འཕྱུར། ལྟ་བུའོ། །བཤད་ཚུལ་དེ་རྣམས་ནི་རྟགས་མཚུངས་འདྲེན་ཚུལ་ཡིན་ཏེ། རྗེས་འཇུག་རྟགས་དང་མིང་གཞིའི་རྟགས་གཉིས་རྟགས་མཚུངས་པར་འདྲེན་པས་སོ། །མིང་མཐའ་དང་མཐུན་པར་འདྲེན་ཚུལ་དེ་ལྟར་མ་ཟད་འཇིག་རྟེན་པའི་ཐ་སྙད་དང་བསྟུན་དགོས་པ་སོགས་ཀྱིས་བརྗོད་བདེ་འདྲེན་པའང་ཤིན་ཏུ་མང་བར་འབྱུང་སྟེ། དཔེར་ན། རྗེས་འཇུག་ཕོས་མིང་གཞིའི་མོ་དྲངས་པ། སྟག་མོ། ཐོག་མ། ཚད་མ། བདུད་མོ། དྲི་ཆབ་མ། ཐབ་མ། འདབ་མ། ལས་མ། མཛེས་མ། དྲུས་མ། བྲིས་མ། ལྟ་བུ་དང༌། རྗེས་འཇུག་མོས་མིང་གཞིའི་ཕོ་དྲངས་པ། རྐང་པ། ཁང་པ། རོང་པ། དམ་པ། རྣམ་པ། རིམ་པ། མདའ་པ། མཐའ་པ། ལྟ་བུ་དང༌། རྗེས་འཇུག་མ་ནིང་གིས་མིང་གཞིའི་མོ་དྲངས་པ། མཁན་མོ། བསྟན་མ། རྒན་མོ། ཕར་བ།  མགར་བ། གར་མ། རྒྱལ་བ། ཐལ་མོ། བལ་མ། ལྟ་བུ་དང༌། མ་ནང་གིས་མིང་གཞིའི་ཕོ་དྲངས་པ། ཀླན་ཀ། གླེན་པ། དགོན་པ། ཆར་པ། སེར་པོ། གར་པ། འགྲུལ་པ། དངུལ་པ། ཁྲལ་པ།  ལྟ་བུ་མང་དུ་སྣང་བ་རྣམས་ཀྱང་བྱེ་བྲག་སོ་སོར་མ་འཛིངས་པར་བྱ་དགོས་པ་ཡིན་ནོ། །གཞན་ཡང་སྔར་ན་ར་ལ་གསུམ་ཡང་འཇུག་ཅན་མ་ནིང་དང༌། ང་མ་ཡང་འཇུག་ཅན་མོར་བཞག་པ་ནི། རྗེས་འཇུག་ཡང་འཇུག་བསྡེབས་པའི་སྒྲ་གདངས་ཀྱི་ནུས་པ་འཆད་པའི་སྐབས་དང༌། འདིར་དེ་རྣམས་ཕོ་རྟགས་སུ་བཞག་པ་ནི་ཡང་འཇུག་གི་རྟགས་ཀྱིས་མིང་མཐའ་འདྲེན་པ་སྐབས་དོན་ཡིན་པས་མི་འགལ་ལོ། །
	གཉིས་པ་རྣམ་དབྱེ་སོགས་འདྲེན་ཚུལ་བཤད་པ་ལ་གཉིས། སྤྱིར་འདྲེན་ཚུལ་བཤད་པ་དང༌། ནང་གསེས་འཇུག་ཚུལ་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	མིང་མཐའ་དེ་དག་ཉིད་ཀྱིས་ནི། །
དེ་ཉིད་རང་གི་སྒྲ་མཐུན་པའི། །
ཆོས་དངོས་ལས་དང་བྱེད་པ་དང༌། །
སྦྱིན་དང་འབྱུང་ཁུངས་འབྲེལ་བ་དང༌། །
གནས་དང་བོད་པའི་སྒྲ་ཡང་དྲང༌། །
གཞན་ཡང་སླར་བསྡུ་ལྷག་བཅས་དང༌། །
འབྱེད་སྡུད་བསྣན་དང་བདག་པོ་དང༌། །
དགག་སྒྲུབ་རྒྱན་དང་དུས་ལའང་འཇུག  །
དེ་དག་སྔ་ཤུགས་འདྲེན་ལས་འབྱུང༌། །
ཞེས་པ་སྟེ། བཤད་མ་ཐག་པའི་མིང་སྔ་ཕྱི་དེ་དག་ཉིད་ཀྱིས། མིང་མཐའ་དེ་དག་ཉིད་རང་གི་རྟགས་མཚུངས་པའམ་བརྗོད་པ་བདེ་བས་སྒྲ་མཐུན་པར་གྱུར་པའི་རྣམ་དབྱེ་དང་པོ་ཆོས་དངོས་ཏེ་ངོ་བོ་ཙམ་བརྗོད་པ་དང༌། གཉིས་པ་ལས་སུ་བྱ་བ་དང༌། གསུམ་པ་བྱེད་པ་པོའམ་བྱེད་པ་ཙམ་དང༌། བཞི་པ་སྦྱིན་པའི་ཡུལ་གྱིས་མཚོན་ནས་ཆེད་དུ་བྱ་བ་དང༌། ལྔ་པ་འབྱུང་ཁུངས་དང༌།  དྲུག་པ་འབྲེལ་བ་དང༌། བདུན་པ་གནས་གཞི་དང༌། བརྒྱད་པ་བོད་པའི་སྒྲ་རྣམས་ཀྱང་དྲང་བར་བྱ་ཞིང༌། དེ་བཞིན་དུ་གཞན་ཡང་རྣམ་དབྱེའི་ཡན་ལག་ཏུ་གྱུར་པའམ། མ་གྱུར་པའི་ཚིག་ཕྲད་སླར་བསྡུ་དང༌། ལྷག་བཅས་དང༌། འབྱེད་སྡུད་དང༌། བརྣན་པ་དང༌། བདག་པོ་དང༌། དགག་པ་དང༌། སྒྲུབ་པ་དང༌། ཚིག་རྒྱན་དང༌། དུས་ཏེ་ཚེ་སྐབས་ལ་འཇུག་པའི་སྒྲ་ལ་སོགས་པ་དེ་དག་རྣམས་ཀྱང་སྔ་མ་མིང་མཐའི་ཤུགས་ཀྱིས་འདྲེན་པར་བྱེད་པ་ན་སྦྱོར་ཚུལ་ལེགས་པར་འབྱུང་བ་ཡིན་ནོ་ཞེས་པའོ། །
གཉིས་པ་འགྲེལ་པ་ནི། གཞན་ཡང་མིང་མཐའ་དེ་ཉིད་ཀྱི །རྟགས་མཚུངས་པའམ་སྒྲ་མཐུན་པའི། །རྣམ་དབྱེ་བརྒྱད་དང་སླར་བསྡུ་སོགས། །སྔ་མའི་ཤུགས་དང་མཐུན་པར་འདྲེན། །
ཞེས་པ་སྟེ། མིང་མཐའ་འདྲེན་ཚུལ་བཤད་པ་དེ་ལས་གཞན་ཡང་མིང་མཐའ་དེ་ཉིད་ཀྱི་སྔ་མའི་རྗེས་འཇུག་གི་ཤུགས་ཀྱིས་རྟགས་ཕན་ཚུན་མཚུངས་པའམ་བརྗོད་བདེའི་སྒྲ་མཐུན་པའི་རྣམ་དབྱེ་དང་པོ་ཆོས་རྣམས་ངོ་བོ་ཙམ་བརྗོད་པ། གཉིས་པ་ལས་སུ་བྱ་བ། གསུམ་པ་བྱེད་སྒྲ། བཞི་པ་དགོས་ཆེད། ལྔ་པ་འབྱུང་ཁུངས། དྲུག་པ་འབྲེལ་སྒྲ། བདུན་པ་རྟེན་གནས། བརྒྱད་པ་བོད་པའི་སྒྲ་བཅས་བརྒྱད། སླར་བསྡུ། སོགས་ཁོངས་ནས་ཐོན་པ་ལྷག་བཅས། འབྱེད་སྡུད། བརྣན་པ། བདག་སྒྲ དགག་སྒྲ  ཚིག་རྒྱན། ཚེ་སྐབས་ཀྱི་སྒྲ་ལ་སོགས་པ་རྣམས་ཀྱང་མིང་སྔ་མའི་ཤུགས་དང་མཐུན་པར་ཕྱི་མ་འདྲེན་ཚུལ་ལེགས་པར་འབྱུང་ངོ་ཞེས་པའོ། །
	གཉིས་པ་ནང་གསེས་འཇུག་ཚུལ་བཤད་པ་ལ་གཉིས། མདོར་བསྟན་པ་དང༌།  རྒྱས་པར་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པ་འོ། །
དང་པོ་ནི། 	དེ་དག་ནང་གསེས་གང་འཇུག་པ། །
མཐར་སྦྱར་འོག་མའི་མིང་དོན་ལས། །
ཞེས་པ་སྟེ། རྣམ་དབྱེ་དང་ཚིག་ཕྲད་དེ་དག་ནང་གསེས་གང་ལ་གང་འཇུག་པའི་ཚུལ་དེ་ནི།  རྣམ་དབྱེའམ་ཚིག་ཕྲད་དང་བཅས་པའི་མིང་ཚིག་རྣམས་དེའི་མཐར་སྦྱར་རྒྱུའི་མིང་དོན་འོག་མ་ལས་ཤེས་པར་བྱ་དགོས་པ་ཡིན་ནོ་ཞེས་པའོ། །གཉིས་པ་ནི། དེ་དག་ནང་གསེས་གང་འཇུག་ནི། །རྣམ་དབྱེའམ་འཕྲད་བཅས་མིང་ཚིག་དེའི། །མཐར་སྦྱར་མིང་དོན་ལས་ཤེས་བྱ། །ཞེས་པ་སྟེ། ཚིག་དོན་བཤད་མ་ཐག་པའི་རྩ་བ་ལྟར་རོ། །གཉིས་པ་རྒྱས་པར་བཤད་པ་ལ་གཉིས། རྣམ་དབྱེའི་ནང་གསེས་གང་ཞིག་འཇུག་པ་བཤད་པ་དང༌། ཕྲད་གྱི་ནང་གསེས་གང་ཞིག་འཇུག་པ་བཤད་པའོ། །དང་པོ་ལ་གཉིས།  རྩ་བ་དང༌། འགྲེལ་པའོ། །དང་པོ་ནི། སྤྱི་འཇུག་ཡོད་དམ་བྱེད་པ་ཡོད། །དེ་བཞིན་ཆེད་བྱེད་རྟེན་བྱེད་དང༌། །ལས་བྱ་བླང་བྱ་བསྒྲུབ་པར་བྱ། །སྔོན་དུ་འོས་པ་གནས་པའམ། །ཞེས་པ་སྟེ། དེ་ལ་རྣམ་དབྱེའི་ནང་གསེས་གང་དང་གང་ཞིག་འཇུག་པ་ནི།  མིང་བདུད་རྩི་ལྟ་བུའི་རྗེས་སུ་གང་ཞིག་ལྟ་བུ་སྤྱི་ལ་འཇུག་པའི་སྒྲ་སོགས་ཡོད་ན་མིང་སྔ་མ་ལ་རྣམ་དབྱེ་དང་པོ་འཇུག་པ་ཡིན་ཀྱང་བོད་སྐད་ལ་དང་པོ་མཚོན་བྱེད་ཀྱི་སྒྲ་མེད་པ་ཤས་ཆེ་བས་བདུད་རྩི་གང་ཞིག་ལྟ་བུའམ། སྦྱོར་ན་བདུད་རྩི་ཉིད་གང་ཞིག་ལྟ་བུ་དང༌།  ཡང་མིང་དེའི་མཐར་འཚོ་བར་བྱེད་ལྟ་བུ་བྱེད་པའི་སྒྲ་སོགས་ཡོད་ན་རྣམ་དབྱེ་གསུམ་པ་འཇུག་པས་བདུད་རྩིས་འཚོ་བར་བྱེད་ལྟ་བུ་དང༌། དེ་བཞིན་དུ་སྦྱར་ཏེ། མོས་པ་ལྟ་བུ་ཆེད་དུ་བྱེད་པའི་སྒྲ་ཡོད་ན་རྣམ་དབྱེ་བཞི་པ་འཇུག་པས་བདུད་རྩི་ལ་མོས་པ་ལྟ་བུ་དང༌། ཡང་རྟེན་ལྟ་བུ་རྟེན་བྱེད་ཀྱི་སྒྲ་སོགས་ཡོད་ན་རྣམ་དབྱེ་བདུན་པ་འཇུག་པས་བདུད་རྩི་ལ་བརྟེན་ལྟ་བུ་དང༌། ཡང་བསྒྱུར་ལྟ་བུ་ལས་སུ་བྱ་བའི་སྒྲ་ཡོད་ན་རྣམ་དབྱེ་གཉིས་པ་འཇུག་པས་བདུད་རྩིར་བསྒྱུར་ལྟ་བུ་དང༌། ཡང་བླང་བར་བྱ་ལྟ་བུ་བླང་བྱའི་སྒྲ་སོགས་ཡོད་ན་རྣམ་དབྱེ་ལྔ་པ་འཇུག་པས་བདུད་རྩི་ལས་བླང་བར་བྱ་ལྟ་བུ་དང༌། ཡང་རྒྱ་མཚོ་ལྟ་བུ་བསྒྲུབ་པར་བྱ་བའི་སྒྲ་ཡོད་ན་རྣམ་དབྱེ་དྲུག་པ་འཇུག་པས་བདུད་རྩིའི་རྒྱ་མཚོ་ལྟ་བུ་དང༌། ཡང་སྔོན་དུ་མིང་བདུད་རྩི་མ་ལྟ་བུ་ཡོད་ལ་དེ་ལའང་བདག་ལ་འཆི་མེད་སྩོལ་ལྟ་བུ་འབོད་པར་འོས་པའི་དོན་ཡོད་ན་རྣམ་དབྱེ་དང་པོ་འཇུག་ཅིང་བོད་པ་གསལ་བྱེད་ཀྱི་སྒྲའང་སྦྱར་དགོས་པས། བདུད་རྩི་མ་ཀྱེ་བདག་ལ་འཆི་མེད་སྩོལ། །ལྟ་བུར་འགྱུར་བ་སོགས་ཤེས་པར་བྱ་སྟེ། འམ་ནི་སྡུད་པའི་ཚིག་ཕྲད་དོ། །གཞན་ཡང་མིང་མཐའ་ཙམ་གྱིས་རྣམ་དབྱེ་འདྲེན་པ་དང༌། མིང་མཐས་མིང་མཐའ་གཞན་དྲང་པ་དང༌། དེས་རྣམ་དབྱེ་འདྲེན་པའང་ཡོད་དོ། །ཡང༌།  ངེས་གཟུང་གི་སྒྲ་སོགས་ཡོད་ན་སྔ་མར་དང་པོ་དང༌། བསྒྲུབ་བྱའི་སྒྲ་སོགས་ཡོད་ན་སྔ་མར་གསུམ་པ་དང༌། མིང་མཐའ་དེ་ལས་བྱུང་བའི་སྒྲའམ། དགར་བྱའི་སྒྲའམ། བསྒྲུབ་བྱའི་སྒྲ་སོགས་ཡོད་ན་སྔ་མར་ལྔ་པ་དང༌། རྟེན་བྱེད་ལྟར་སྣང་གི་བྱ་ཚིགས་སོགས་ཡོད་ན། སྔ་མར་བདུན་པ་འཇུག་པའང་ཡོད་དེ། དཔེར་ན།  བདུད་རྩི་དེ། བརྗིད་པས་ཉི་མ་དང་མཚུངས། ས་ལས་རྩྭ་སྐྱེས། མི་ལས་ལྷ་བཟང༌། མི་རྟག་པ་ལས་དངོས་པོར་གྲུབ། མཚོན་ཁར་བསད་ཅེས་པ་ལྟ་བུའོ། །
	གཉིས་པ་འགྲེལ་པ་ལ་བཞི།  རྣམ་དབྱེ་དང་པོ་བཤད་པ། ལ་དོན་གྱི་རྣམ་དབྱེ་བཤད་པ། ཨི་ལྡན་གྱི་རྣམ་དབྱེ་བཤད་པ། འབྱུང་ཁུངས་བཤད་པའོ། །
དང་པོ་ནི། དེ་ཡང་ཆོས་རྣམ་ངོ་བོ་ཙམ། །བརྗོད་པ་རྣམ་དབྱེ་དང་པོ་སྟེ། །དཔེར་ན་བུམ་པ་ཀ་བ་བཞིན། །གསལ་བྱེད་བོད་ཀྱི་སྐད་ལ་ཉུང༌། །
ཞེས་པ་སྟེ། དེ་ཡང་(Bཆོས་རྣམས་སོ་སོའི་ངོ་བོ་ཙམ་བརྗོད་པའི་མཉན་བྱ་དེ།) (Aརྣམ་དབྱེ་དང་པོ)འི་ངོ་བོ་སྟེ། དཔེར་ན། (Cབུམ་པ། ཀ་བ། སངས་རྒྱས་ཉིད།) སངས་རྒྱས་དག སངས་རྒྱས་རྣམས་ཞེས་པ་བཞིན་ནོ། །དེ་ལྟ་བུའི་རྣམ་དབྱེ་དང་པོ་གསལ་བྱེད་ཀྱི་སྒྲ་ནི། ཉིད་སྒྲ་དང༌། དག་སྒྲ་དང༌། རྣམས་སྒྲ་རྣམས་ཡིན་ཡང་བོད་ཁ་བ་ཅན་པ་རྣམས་ཀྱི་སྐད་ལ་སྒྲ་དེ་རྣམས་སྦྱར་བ་ཉུང་བ་ཡིན་ནོ་ཞེས་པའོ། །གཉིས་པ་ལ་དོན་གྱི་རྣམ་དབྱེ་བཤད་པ་ལ་གཉིས། དངོས་དང༌། ལ་དོན་གྱི་རྣམ་དབྱེ་གསལ་བྱེད་ཀྱི་སྒྲ་བཤད་པའོ། །དང་པོ་ལ་གཉིས་རྣམ་དབྱེ་གཉིས་བཞི་བཤད་པ་དང༌། བདུན་པ་བཤད་པའོ། །དང་པོ་ལ་གཉིས། འདྲ་བ་ཐུན་མོང་དུ་བཤད་པ་དང༌། མི་འདྲ་བ་སོ་སོར་བཤད་པའོ། །
དང་པོ་ནི། ལས་དང་བྱ་ཡུལ་དོན་གཅིག་སྟེ། །དེ་ལྟའི་བྱ་བའི་ཡུལ་ཞིག་ལ། །བྱ་བ་བྱས་པར་སྟོན་པ་ལ།  །གཉིས་པ་ལས་སུ་བྱ་བ་དང༌། །གཉིས་པའི་ནང་ཚན་དེ་ཉིད་དང༌། །བཞི་པ་དགོས་ཆེད་གསུམ་འདྲ་ཡང༌། །
ཞེས་པ་སྟེ། དེ་ཡང་ལས་དང་བྱ་བའི་ཡུལ་གཉིས་དོན་གཅིག་སྟེ། དགེ་རྒན་གྱིས་སུམ་རྟགས་ཁྲིད་ཅེས་པའི་ཚེ་སུམ་རྟགས་ནི་ལས་དང་བྱ་ཡུལ་གཉིས་ཀ་ཡིན་པས་སོ། །སུམ་རྟགས་ཁྲིད་ཅེས་པའི་ཚེ་འཁྲིད་པར་བྱེད་པ་པོ་དགེ་རྒན་གྱིས་བྱ་བའི་ཡུལ་སུམ་རྟགས་འཁྲིད་པའི་བྱ་བ་བྱས་པར་གོ་ལ། དེ་ལྟ་བུའི་སྒོ་ནས་བྱ་བའི་ཡུལ་ཞིག་ལ་བྱ་བ་བྱས་པར་སྟོན་པ་དེ་ལ། རྣམ་དབྱེ་གཉིས་པ་ལས་སུ་བྱ་བ་དང༌། གཉིས་པའི་ནང་ཚན་དེ་ཉིད་དང༌། བཞི་པ་དགོས་ཆེད་གསུམ་འདྲ་བར་སྣང་བ་ཡང་ཡིན་ནོ།   །ཞེས་པའོ། །གཉིས་པ་མི་འདྲ་བ་སོ་སོར་བཤད་པ་ལ་གསུམ། གཉིས་པ་ལས་སུ་བྱ་བ་བཤད་པ། བཞི་པ་དགོས་ཆེད་བཤད་པ། གཉིས་པའི་ནང་ཚན་དེ་ཉིད་བཤད་པའོ། །དང་པོ་ནི། བྱ་བ་བྱས་པས་བྱ་བའི་ཡུལ། །དེའམ་དེ་དང་འབྲེལ་བ་ལ། །ཕན་ཐོགས་མེད་ན་གཉིས་པ་སྟེ། །དཔེར་ན་ཤར་དུ་འགྲོ་ལྟ་བུ། །ཞེས་པ་སྟེ། དེའང་བྱ་བ་བྱས་པས་བྱ་བའི་ཡུལ་དེའམ་དེ་དང་འབྲེལ་བ་ལ་ཕན་ཐོགས་པ་མེད་ན་རྣམ་དབྱེ་གཉིས་པ་ལས་སུ་བྱ་བ་ཞེས་བྱ་སྟེ། (Bབྱེད་པ་པོས་བྱ་བའི་ཡུལ་ཞིག་ལ་བྱ་བ་བྱས་ཙམ་སྟོན་པའི་མཉན་བྱ་དེ།)(Aགཉིས་པ་ལས་སུ་བྱ་བ)འི་དོན་ཡིན་པས་སོ། །དཔེར་ན། (Cཤར་དུ་འགྲོ། གཙང་ཁང་དུ་འཛུལ། མཐའ་ཁོབ་ཏུ་རྒྱུ།) ལྟ་བུའོ། །གཉིས་པ་ནི། ཕན་ཐོགས་ཡོད་ན་བཞི་པ་སྟེ། །དཔེར་ན་སློང་ལ་སྦྱིན་ལྟ་བུ། །ཞེས་པ་སྟེ། བྱེད་པ་པོས་བྱ་བའི་ཡུལ་ཞིག་ལ་བྱ་བ་བྱས་པས་བྱ་བའི་ཡུལ་དེའམ་དེ་དང་འབྲེལ་བའི་ལས་ལ་ཕན་ཐོགས་པ་ཡོད་པའི་དོན་ཅན་དུ་སྦྱར་ན་རྣམ་དབྱེ་བཞི་པ་དགོས་ཆེད་ཅེས་བྱ་སྟེ། (Bབྱེད་པ་པོས་བྱ་བའི་ཡུལ་ཞིག་ལ་བྱ་བ་བྱས་པས་བྱ་བའི་ཡུལ་དེ་ལ་ཕན་ཐོགས་པའི་རིགས་སུ་གནས་པའི་མཉན་བྱ་དེ།) (Aབཞི་པ་དགོས་ཆེད་)ཀྱི་དོན་ཡིན་པས་སོ། །དཔེར་ན། (Cདགེ་སློང་ལ་བསོད་སྙོམས་སྦྱིན། སློང་མཁན་དུ་རྩམ་པ་སྟེར། ཚོགས་སུ་ལུང་གནང༌།) ལྟ་བུའོ།  །བཞི་པ་དགོས་ཆེད་ཀྱི་སྒྲ་ཡིན་ན། བྱ་བའི་ཡུལ་དེའམ་དེ་དང་འབྲེལ་བའི་ལས་ལ་ཕན་ཐོགས་པ་ཞིག་མི་དགོས་ཏེ། འགྲེལ་པ་དོན་གསལ་དུ། ཤེས་རབ་ཕ་རོལ་ཕྱིན་པ་ལ་གུས་ཕྱག་འཚལ། ཞེས་པའི་ལ་སྒྲ་འདི་ཕན་ཐོགས་མེད་ཀྱང་རྣམ་དབྱེ་བཞི་པ་ཡིན་པའི་ཕྱིར་ཏེ། ལེགས་བཤད་རིན་པོ་ཆེ་གསེར་གྱི་འཕྲེང་བ་ལས། གང་ལ་ན་ཤེར་ཕྱིན་ལའོ། །དེ་ལ་ཤེར་ཕྱིན་ནི་འཆད་པར་འགྱུར་ཞིང༌། ལ་ནི་ཤིང་གི་ཆེད་དུ་ཆུ་འདྲེན་པ་ལ་ཤིང་ལ་ཆུ་འདྲེན་ཞེས་པ་ལྟར། ཤེར་ཕྱིན་གྱི་ཕྱིར་དུ་ཕྱག་འཚལ་བ་ལ་དེ་ལ་ཕྱག་འཚལ་ཞེས་དགོས་ཆེད་ཀྱི་བཞི་པའོ། །ཞེས་གསུངས་པའི་ཕྱིར་རོ། །
གསུམ་པ་ནི། ཕན་ཐོགས་མེད་ཀྱང་བྱ་ཡུལ་དང༌། །བྱ་བ་ངོ་བོ་གཅིག་ཡིན་ན། །གཉིས་པའི་ནང་ཚན་དེ་ཉིད་དེ། །དཔེར་ན་ལྷ་རུ་གསལ་ལྟ་བུ།  །
ཞེས་པ་སྟེ། བྱ་བ་བྱས་པས་བྱ་བའི་ཡུལ་དེ་ལ་ཕན་ཐོགས་པ་མེད་ཀྱང༌། གཞི་གང་ཞིག་ལ་བྱ་བ་གང་ཞིག་བྱེད་པའི་ཚེ་བྱ་བའི་ཡུལ་དང་བྱ་བ་གཉིས་པོ་ངོ་བོ་གཅིག་ཡིན་པར་སྟོན་ན་རྣམ་དབྱེ་གཉིས་པའི་ནང་ཚན་དེ་ཉིད་དུ་འདོད་དེ། (Bབྱེད་པ་པོས་བྱ་བའི་ཡུལ་ཞིག་ལ་བྱ་བ་བྱས་པས་ལས་དང་བྱ་བ་ངོ་བོ་གཅིག་ཏུ་སྟོན་པའི་མཉན་བྱ་དེ།)རྣམ་དབྱེ་གཉིས་པའི་བྱེ་བྲག་(Aདེ་ཉིད་)ཀྱི་དོན་ཡིན་པས་སོ། །དཔེར་ན༌། (Cལྷ་རུ་གསལ། མཚོ་རུ་འཁྱིལ། གཟུགས་སུ་མཛེས། མིང་ན་བརྗོད། འཆམས་ན་མཆོང༌།) གྲངས་ལ་བགྲངས། ཆོས་ལ་ཉན། ལྟ་བུའོ། །གཉིས་པ་རྣམ་དབྱེ་བདུན་པ་བཤད་པ་ལ་གཉིས། དངོས་དང༌། དེའི་ནང་ཚན་ཚེ་སྐབས་བཤད་པའོ། །
དང་པོ་ནི། གང་ཞིག་གང་ལ་བརྟེན་པ་འམ། །གནས་དང་ཡོད་པའི་དོན་ཙམ་ལས། །བྱ་བ་གཏན་ནས་མི་བྱེད་ན། །རྣམ་དབྱེ་བདུན་པ་གནས་གཞི་སྟེ། །དཔེར་ན་སྟེང་དུ་མི་ཡོད་ལྟར། །
ཞེས་པ་སྟེ། ཆོས་གང་ཞིག་གཞི་གང་ལ་བརྟེན་པའམ་གནས་པ་དང་ཡོད་པའི་དོན་སྟོན་པ་ཙམ་ལས་བྱེད་པ་པོས་བྱ་བའི་ཡུལ་ཞིག་ལ་བྱ་བ་གཏན་ནས་མི་བྱེད་པ་ཞིག་ཡིན་ན་རྣམ་དབྱེ་བདུན་པ་གནས་གཞི་ཞེས་བྱ་སྟེ། (Bབྱ་བ་གཏན་ནས་མི་བྱེད་པར་གང་ཞིག་གང་ལ་གནས་པར་སྟོན་པའི་རིགས་སུ་གནས་པའི་མཉན་བྱ་དེ།)བདུན་པ་(Aརྟེན་གནས་)ཀྱི་དོན་ཡིན་པས་སོ། །དཔེར་ན། (Cསྟེང་དུ་མི་ཡོད། སློབ་མའི་སེམས་སུ་དད་པ་གནས།  དགེ་རྒན་དུ་ཡོན་ཏན་མཆིས། བང་བ་རུ་འབྲུ་མང༌། གདན་ས་ན་དགེ་བཤེས་ཡོད།) ཅེས་པ་ལྟར་རོ། །གཉིས་པ་ནི། ཚེ་སྐབས་གཉིས་དང་དོན་འདྲན། །བདུན་པའི་ནང་ཚན་ཚེ་སྐབས་ཏེ། །དཔེར་ན་མཆུ་ཟླ་ཤར་བ་ན། ཆོ་འཕྲུལ་དུས་ཆེན་ཚུགས་ལྟ་བུ།  །ཞེས་པ་སྟེ། བྱེད་པ་པོས་བྱ་བའི་ཡུལ་ལ་བྱ་བ་གཏན་ནས་མི་བྱེད་པར་ཚེ་དང་སྐབས་གཉིས་ཀས་དུས་བརྗོད་པ་དང་དོན་འདྲ་ན་རྣམ་དབྱེ་བདུན་པའི་ནང་ཚན་ཚེ་སྐབས་ཞེས་བྱ་བར་གནས་ཏེ། (Bབྱེད་པ་པོས་བྱ་ཡུལ་དེར་བྱ་བ་གཏན་ནས་མི་བྱེད་པར་དུས་བརྗོད་པའི་དོན་ཅན་དུ་སྦྱར་བའི་མཉན་བྱ་དེ།) བདུན་པའི་བྱེ་བྲག་(Aཚེ་སྐབས་)ཀྱི་དོན་ཡིན་པའི་ཕྱིར། དཔེར་ན། (Cམཆུ་ཟླ་བ་ཤར་བ་ན་ཆོ་འཕྲུལ་དུས་ཆེན་ཚུགས། ས་ཟླའི་ཉའི་སྲོད་ལ་བདུད་བཏུལ། ནམ་གུང་དུ་མཉམ་པར་གཞག ཐོ་རངས་སུ་སངས་རྒྱས། ཆུ་སྟོད་ཟླ་བ་རུ་ཆོས་འཁོར་བསྐོར།) ལྟ་བུའོ། །
གཉིས་པ་ལ་དོན་གྱི་རྣམ་དབྱེ་གསལ་བྱེད་ཀྱི་སྒྲ་བཤད་པ་ནི།  དེ་ཉིད་ཚེ་སྐབས་གསལ་བྱེད་སྒྲ། །སུ་ར་རུ་དུ་ན་ལ་ཏུ། །ཡིན་ཞིང་ཕལ་ཆེར་ལ་སྒྲ་དང༌། །མཐུན་པས་ལ་དོན་རྣམ་དབྱེའང་ཟེར། །འོན་ཀྱང་ན་ལ་དེ་ཉིད་ལ །མི་འཇུག་སྨྲ་བའི་སྒོ་ལས་གསུངས། །
ཞེས་པ་སྟེ། གོང་དུ་བཤད་པའི་རྣམ་དབྱེ་གཉིས་པ་དང༌། བཞི་པ་དང༌། བདུན་པ་དང༌། གཉིས་པའི་ནང་ཚན་དེ་ཉིད་དང༌། བདུན་པའི་ནང་ཚན་ཚེ་སྐབས་བཅས་ལྔ་པོ་འདི་རྣམས་ཀྱི་དོན་གསལ་བར་བྱེད་པའི་སྒྲ་ནི། སུ་དང༌། རུ་དང༌། ར་དང༌། དུ་དང༌། ན་དང༌། ལ་དང༌། ཏུ་བཅས་བདུན་པོ་འདི་རྣམས་ཡིན་ཞིང༌། དེ་དག་ཕལ་ཆེར་ལ་སྒྲ་དང་འཇུག་ཚུལ་མཐུན་པས་ན་ལ་དོན་དང༌། ཚིག་གྲོགས་ཀྱི་དབང་གིས་རྣམ་དབྱེར་གྱུར་ཚེ་ལ་དོན་གྱི་རྣམ་དབྱེའང་ཟེར་བ་ཡིན་ནོ།  །དེ་དག་ལ་སྒྲ་དང་མཐུན་ལུགས་ནི། དབུས་སུ་སོང༌། དབུས་ལ་སོང༌། གཙང་དུ་འགྲོ གཙང་ལ་འགྲོ  ནུབ་ཏུ་འདེང༌། ནུབ་ལ་འདེང༌། ལྟ་བུ་མཐུན་པའི་ཕྱིར། ཕལ་ཆེར་ཞེས་མ་ཁྱབ་པའི་ཚིག་སྨོས་པ་ལ་ཆོས་ཅན། དགོས་པ་ཡོད་དེ། རྟག་ཏུ་གནས། རབ་ཏུ་གསལ། ཤིན་ཏུ་བདེན། ཉི་མ་ཤར་བ་ན་ཆོས་སྟོན། ལྟ་བུ་ལ་ལ་ཡིག་སྦྱར་དུ་མི་རུང་བ་ཤེས་པར་བྱ་བའི་ཆེད་ཡིན་པའི་ཕྱིར། འོན་ཀྱང་ན་ཡིག་ནི་སྨྲ་སྒོར། ན་ཞེས་བྱ་བའི་ཚིག་གི་དོན། །ཞེས་སོགས་ན་ཡིག་གི་འཇུག་པ་བཅུ་བཞི་ཙམ་བཤད་པའི་སྐབས་སུ་དེ་ཉིད་ལ་འཇུག་པར་མ་གསུངས་ཤིང༌། ལ་ཡིག་ནི་གཉིས་པའི་ནང་ཚན་དེ་ཉིད་ལ་མི་འཇུག་པར་སྨྲ་བའི་སྒོ་མཚོན་ཆ་ལས། དུ་ལ་སོགས་པ་ལ་དང་མཐུན། །དེ་ཉིད་དག་ནི་ལྷག་པ་ཡིན། །ཞེས་གསལ་བར་གསུངས་སོ། །འོ་ན་ན་ལ་གཉིས་དེ་ཉིད་ལ་འཇུག་མི་འཇུག་བཞེད་ཚུལ་དུ་མ་ཞིག་སྣང་ན་གང་གི་རྗེས་སུ་འབྲང་ཞེ་ན། འཇུག་པའི་རྗེས་སུ་འབྲང་བ་ཡིན་ཏེ། ན་ལ་གཉིས་དེ་ཉིད་ལ་འཇུག་པ་འཇམ་དབྱངས་ཐུ་མི་རང་ཉིད་ཀྱིས་དགོངས་པ་ཡིན་པའི་ཕྱིར་ཏེ། སུམ་ཅུ་པ་ལས། ལས་དང་ཆེད་དང་རྟེན་གནས་དང༌། །དེ་ཉིད་ཚེ་སྐབས་ལ་སྒྲ་ཡིན། །ཞེས་དང༌། ལྗོན་དབང་ལས་ཀྱང༌། སུ་རུ་ར་དུ་ན་ལ་ཏུ། །ལ་དོན་རྣམ་པ་བདུན་ཡིན་ཏེ། །རྣམ་དབྱེ་གཉིས་བཞི་བདུན་པ་དང༌། །དེ་ཉིད་ཚེ་སྐབས་རྣམས་ལ་འཇུག ཅེས་གསུངས་པའི་ཕྱིར། དེར་མ་ཟད་གཞུང་འདིར་ཡང་ན་ལ་གཉིས་དེ་ཉིད་ལ་འཇུག་པ་གསལ་བར་བཤད་པའི་ཕྱིར་ཏེ། ན་ལ་གཉིས་དེ་ཉིད་གསལ་བྱེད་ཀྱི་སྒྲར་གསུངས་པའི་ཕྱིར། རྟགས་གྲུབ་སྟེ། རྣམ་དབྱེ་གཉིས་བཞི་བདུན་པ་དང༌། །དེ་ཉིད་ཚེ་སྐབས་གསལ་བྱེད་སྒྲ། །སུ་རུ་ར་དུ་ན་ལ་ཏུ།  །ཡིན་ཞིང་ཞེས་གསུངས་པའི་ཕྱིར་རོ། །དེ་གཉིས་གཉིས་པའི་ནང་ཚན་དེ་ཉིད་ལ་འཇུག་ཚུལ་ནི། དཔེར་ན། སྒྲ་ན་གྲགས། གར་ན་འཁྲབ། ཆར་ན་འབབ། པར་ན་བརྐོ། སེམས་ན་གཡེང༌། ཆོས་ལ་སྟོན། གཏམ་ལ་བཤད། གྲལ་ལ་གཤིབས། སྨན་ལ་བཏང༌། ཚད་ལ་ལོངས། དོན་ལ་གནས། ལྟ་བུའོ། །
	གསུམ་པ་ཨི་ལྡན་གྱི་རྣམ་དབྱེ་བཤད་པ་ལ་གསུམ།  བྱེད་སྒྲ་བཤད་པ། འབྲེལ་སྒྲ་བཤད་པ། དྲུག་གསུམ་གསལ་བྱེད་ཀྱི་སྒྲ་བཤད་པའོ། །
དང་པོ་ནི། རྣམ་དབྱེ་གང་ལ་སྦྱོར་ཡུལ་དེས། །ཉེ་འགྱངས་གང་དུ་བྱ་བ་ཞིག།བྱས་ན་གསུམ་པ་བྱེད་སྒྲ་སྟེ། །དཔེར་ན་བདག་གིས་བཤད་ལྟ་བུ། །
ཞེས་པ་སྟེ། རྣམ་དབྱེ་གང་ལ་སྦྱོར་ཡུལ་དེས་ཉེ་བ་དང་འགྱངས་པ་གང་རུང་དུ་བྱ་བ་ཞིག་བྱས་ན་རྣམ་དབྱེ་གསུམ་པ་བྱེད་སྒྲ་ཞེས་བྱ་སྟེ། (Bསྦྱོར་ཡུལ་དེས་ཉེ་འགྱངས་གང་རུང་དུ་བྱ་བ་བྱས་པར་སྟོན་པའི་མཉན་བྱ་དེ།) གསུམ་པ་(Aབྱེད་སྒྲ)འི་དོན་ཡིན་པའི་ཕྱིར། དཔེར་ན། (Cབདག་གིས་ཆོས་བཤད། ཁྱོད་ཀྱིས་ཉན། ལག་གིས་ཐལ་མོ་སྦྱར།)ལྟ་བུ་བྱ་བ་ཉེ་བར་བྱས་པ་དང༌། དགེ་བཤེས་ཀྱིས་བསྐལ་བཟང་གི་ཁྱམས་ར་ཆེན་མོར་གཟན་སྐེད་པར་དཀྲིས་ནས་ཐལ་སྐད་སྒྲོག་བཞིན་དུ་རྟགས་གསལ་ལེགས་པར་བཏང་ངོ༌། །ལྟ་བུ་བྱ་བ་འགྱངས་པར་བྱས་པ་ཡིན་ནོ། །འདིའི་ཉེ་འགྱངས་ནི་བྱེད་ཚིག་དང་བྱ་ཚིག་བར་ཐག་ཉེ་འགྱངས་ལ་བྱའོ། །
གཉིས་པ་ནི། བྱ་བ་གཏན་ནས་མི་བྱེད་པར། །སྔ་ཕྱི་འབྲེལ་བྱེད་ཙམ་སྟོན་ན། །རྣམ་དབྱེ་དྲུག་པ་འབྲེལ་སྒྲ་སྟེ། དཔེར་ན་བདག་གི་མིག་ལྟ་བུ། །
ཞེས་པ་སྟེ། ལས་དང་བྱ་བའི་ཡུལ་ལ་བྱ་བ་གཏན་ནས་མི་བྱེད་པར་ཚིག་དོན་སྔ་མ་དང་ཕྱི་མ་འབྲེལ་བྱེད་ཙམ་དུ་སྟོན་ན་རྣམ་དབྱེ་དྲུག་པ་འབྲེལ་སྒྲ་ཞེས་བྱ་སྟེ། (Bཚིག་དོན་སྔ་ཕྱི་འབྲེལ་བྱེད་ཙམ་དུ་སྟོན་པའི་མཉན་བྱ་དེ།)དྲུག་པ་(Aའབྲེལ་སྒྲ)འི་དོན་ཡིན་པས་སོ། །དྲུག་སྒྲ་དང༌། འབྲེལ་སྒྲ་དོན་གཅིག་ཅིང༌། དཔེར་ན། (Cབདག་གི་མིག  སངས་རྒྱས་ཀྱི་སྐུ། རྣམ་འགྲེལ་གྱི་རིག་ལམ། ཡི་གེ་ཡི་བརྗོད་དོན། བླ་མའི་ཡོན་ཏན།)ལྟ་བུའོ། །སངས་རྒྱས་ཀྱི་སྐུ་ཞེས་པའི་རྣམ་དབྱེ་དྲུག་པའི་སྒྲ་སྦྱར་བ་ལ་ཆོས་ཅན། དགོས་པ་ཡོད་དེ། སངས་རྒྱས་དང་སྐུ་གཉིས་ལྡོག་པ་ཐ་དད་དུ་གོ་བའི་ཆེད་ཡིན་པའི་ཕྱིར། དེ་ལྟར་ཡང་རྣམ་འགྲེལ་ལས། རྣམ་དབྱེ་ཐ་དད་བྱེད་པ་ཡི།  །ཐ་དད་དོན་བཞིན་བསྒྲུབ་པར་བྱེད། །ཅེས་གསུངས་སོ། །
གསུམ་པ་ནི། རྣམ་དབྱེ་གསུམ་དྲུག་གསལ་བྱེད་སྒྲ། །ས་མཐའ་ཡོད་དང་མེད་པ་ཡི། །གི་ཀྱི་གྱི་འི་ཡི་ལྔ་ཡིན། །
ཞེས་པ་སྟེ། རྣམ་དབྱེ་གསུམ་པ་དང་དྲུག་པ་གཉིས་གསལ་བར་བྱེད་པའི་སྒྲ་ནི༌།  ས་མཐའ་ཡོད་པ། གིས་དང༌། ཀྱིས་དང༌། གྱིས་དང༌། འིས་དང༌། ཡིས་ལྔ་པོ་གསུམ་པ་གསལ་བྱེད་དང༌། ས་མཐའ་རུ་མེད་པ་ཡི། གི་དང༌། ཀྱི་དང༌། གྱི་དང༌། འི་དང༌། ཡི་ལྔ་པོ་འདི་རྣམས་དྲུག་པ་གསལ་བྱེད་ཡིན་ནོ་ཞེས་པའོ། །
བཞི་པ་འབྱུང་ཁུངས་བཤད་པ་ནི། གང་ཞིག་གང་ལས་འབྱུང་བ་འམ། །བྱེ་དང་ལྷུང་བའི་དོན་ལྡན་ན། །རྣམ་དབྱེ་ལྔ་པ་འབྱུང་ཁུངས་ཏེ། །དཔེར་ན་ཞལ་ནས་ཐོས་ལྟ་བུ།  །གསལ་བྱེད་སྒྲ་ནི་ནས་ལས་ཏེ། །དགར་དང་སྡུད་པའང་ལྔ་པར་གཏོགས། །
ཞེས་པ་སྟེ། ཆོས་གང་ཞིག་གཞི་གང་ལས་བྱུང་བའམ་བྱེ་བ་དང་ལྷུང་བའི་དོན་དང་ལྡན་ན་རྣམ་དབྱེ་ལྔ་པ་འབྱུང་ཁུངས་ཞེས་བྱ་བ་ཡིན་ཏེ། (Bཆོས་གང་ཞིག་གཞི་གང་ལས་འབྱུང་བར་སྟོན་པའི་མཉན་བྱ་)དེ་ལྔ་པ་(Aའབྱུང་ཁུངས་)ཀྱི་དོན་ཡིན་པས་སོ། །དཔེར་ན། (Cཞལ་ནས་ལེགས་བཤད་ཐོས། ཞིང་ནས་ལྗང་པ་སྐྱེས། མེ་ལས་དུ་བ་འབྱུང༌། ཉི་མ་ལས་འོད་ཟེར་འཕྲོ།) ལྟ་བུའོ། །དེ་ལྟ་བུའི་རྣམ་དབྱེ་ལྔ་པ་འབྱུང་ཁུངས་གསལ་བྱེད་ཀྱི་སྒྲ་ནི།  ནས་དང་ལས་གཉིས་ཡིན་ཏེ། འདི་གཉིས་ཀྱིས་གང་ཞིག་གང་ལས་འབྱུང་བར་སྟོན་པས་སོ། །དགར་བ་ནི། བསྟན་འཛིན་ཀུན་གྱི་ནང་ནས་རྒྱལ་བ་པཎ་ཆེན་གཉིས་མཆོག མཁས་པ་ལས་བཙུན་པ་དགའ། ལྟ་བུ་དང༌། སྡུད་པ་ནི། གཟུགས་ནས་རྣམ་མཁྱེན་བར། བཤེས་གཉེན་བསྟེན་ཚུལ་ནས་ཞི་ལྷག་བར། ལྟ་བུའོ། །དེ་གཉིས་ཀའང་རྣམ་དབྱེ་ལྔ་པར་གཏོགས་ཏེ། དགར་བ་ནི་དགར་གཞི་ལས་དགར་ཆོས་བྱེ་བ་ལྟར་སྣང་བ་དང༌། སྡུད་པ་ནི་ཐོག་མ་གང་ནས་བརྩམས་པ་དེ་ལས་བསྡུ་བྱ་རྣམས་བྱུང་བ་ལྟར་སྣང་བའི་ཕྱིར་རོ། །
	གཉིས་པ་ཕྲད་ཀྱི་ནང་གསེས་གང་ཞིག་འཇུག་པ་བཤད་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	གཞན་ཡང་ཚིག་དོན་འོག་མ་ལས། །
བསྡུ་རྒྱུ་ཡོད་དམ་མེད་པ་དང༌། །
གོང་མ་ལས་ཀྱང་དེ་བཞིན་ཏེ། །
རྣམ་གྲངས་དག་ཀྱང་བཀོད་པ་ལས། །
བསྐྱར་བ་ཡོད་དམ་མེད་པ་དང༌། །
ཕོ་སྒྲ་དག་ནི་མོ་སྒྲ་དག །
མིང་གི་མཐའ་ན་ཡོད་མེད་དང༌། །
རྒྱན་དུ་གྱུར་པ་རྣམས་ལ་ཡང༌། །
དོན་ལ་བསྙེགས་པ་ཡོད་མེད་དང༌། །
བསྟན་བྱ་ལྷག་མ་ཡོད་མེད་དང༌། །
ཚིག་དོན་རྫོགས་དང་མ་རྫོགས་ཀྱིས། །
དེ་དག་ནང་གསེས་རྣམ་པར་དབྱེ། །
ཞེས་པ་སྟེ། གཞན་ཡང་མིང་མཐས་ཚིག་ཕྲད་ཀྱི་ནང་གསེས་གང་ཞིག་འདྲེན་པར་འགྱུར་བ་ནི། བརྗོད་འདོད་ཙམ་གྱིས་གྲུབ་པ་རེ་གཉིས་ཡོད་པ་མ་གཏོགས་ཕལ་ཆེར་མིང་དེའི་མཐར་སྦྱར་རྒྱུའི་ཚིག་དོན་འོག་མ་ལས་ཤེས་དགོས་ཏེ། ཚིག་དོན་འོག་མ་གོང་མ་དང་མཚུངས་པ་ལས། གོང་མ་བསྡུ་རྒྱུ་ཡོད་ན། མིང་སྔ་མ་སྔ་མའི་མཐའ་སྡུད་པའི་ཚིག་ཕྲད་སྦྱར་དགོས་ཏེ། ལྷ་དང༌།  མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རང་སྟེ། ལྟ་བུ་དང༌། དེ་བཞིན་དུ་ཚིག་དོན་གོང་འོག་མཚུངས་པ་ལས་འོག་མ་བསྡུ་རྒྱུ་ཡོད་ན་འོག་མ་སྡུད་པའི་ཚིག་ཕྲད་སྦྱར་དགོས་ཏེ། ལྷས་ཀྱང་བཏུད་ན་མིས་ལྟ་ཅི་སྨོས། ལྟ་བུ་དང༌། མཇུག་ཏུ་བྱ་ཚིག་ལྟ་བུར་ལྷན་ཅིག་ཏུ་སྦྲེལ་བའི་ཕྱིར། ཚིག་དོན་སྔ་མ་རྣམས་ལ་ཕྱི་མ་བསྣན་དགོས་ནའང༌། སྡུད་པའི་བྱེ་བྲག་བསྣན་པའི་ཕྲད་སྦྱར་དགོས་ཏེ། གསེར་དངུལ་ཟངས་ལྕགས་གཤའ་ཚེའང་སྦྱར། ལྟ་བུ་དང༌། ཕྱི་མར་མིང་ཚིག་གི་རྣམ་གྲངས་གཅིག་གམ་གཉིས་སམ་མང་པོ་བཀོད་པ་ལས། དེ་དག་ཀྱང་གལ་ཏེ་དོན་བསྐྱར་བ་ཡོད་ན། སྔ་མ་སྔ་མར་རྣམ་གྲངས་ཀྱི་འབྱེད་པའི་ཕྲད་སྦྱར་དགོས་ཏེ། འཆི་མེད་དམ།  རྣམ་སད་དམ། མིག་མི་འཛུམ་ནི་ལྷའོ། །ལྟ་བུ་དང༌། ཚིག་དོན་གཉིས་ཀ་བསྐྱར་བ་ཡོད་ན་རྣམ་གྲངས་ཀྱི་སྡུད་པའི་ཕྲད་སྦྱར་དགོས་ཏེ། གཏུབ་ཅིང་གཏུབ་ཅིང་དྲག་ཏུ་གསོལ་བར་བྱེད། ལྟ་བུ་དང༌། མིང་གི་མཐར་པ་ལྟ་བུའི་ཕོ་སྒྲ་གསར་དུ་སྦྱར་ཡོད་ན་མིང་མཐའ་དེ་ཉིད་བདག་པོའི་སྒྲར་འགྱུར་བ། རྟ་པ། སྒྲུབ་པ་པོ། །ལྟ་བུ་དང༌། མིང་གི་མཐར་མེད། མིན་ལྟ་བུའི་སྒྲར་གཏོགས་པ་གསར་དུ་སྦྱར་ཡོད་ན། མིང་མཐའ་དེ་ཉིད་དགག་པའི་སྒྲར་འགྱུར་བ། འཆི་མེད། ལྷ་མིན། ལྟ་བུ་དང༌། གསར་དུ་སྦྱར་བ་མ་ཡིན་པར་དང་པོ་ནས་མིང་གི་ཆ་ཤས་སུ་ཡོད་ན་ཕོ་མོའི་སྒྲ་དེ་བདག་སྒྲ་དང་དགག་སྒྲར་མི་འགྱུར་བར། ངོ་བོ་གང་ཡིན་པ་དེ་ཉིད་དུ་སྒྲུབ་པའི་སྒྲར་འགྱུར་བ། དམ་པ། བླ་མ་ལྟ་བུ་དང༌། ཚིག་དོན་སྔ་མ་དང་ཆོས་མཐུན་པའི་ཕྱི་ཚིག་གཞི་གཅིག་ཏུ་བསྡུ་རྒྱུ་ཡོད་ན། སྔ་མ་ལ་མཐུན་པའི་རྒྱན་དུ་གྱུར་པའི་ཚིག་ཕྲད་སྦྱར་དགོས་ཏེ། མཛེས་ཀྱང་མཛེས་ལ་འོད་ཀྱང་འཚེར། ལྟ་བུ་དང༌། སྔ་ཕྱི་ཆོས་མི་མཐུན་པ་གཞི་གཅིག་ཏུ་བསྡུ་ན། སྔ་མར་མི་མཐུན་པའི་རྒྱན་འཇུག་སྟེ། ཁྲོ་བ་སྤངས་ཀྱང་དགྲ་འཇོམས་པ། ལྟ་བུ་སྟེ། རྒྱན་དུ་གྱུར་པའི་ཚིག་ཕྲད་དེ་དག་ཀྱང་ངེས་པར་དོན་ལ་བསྙེགས་པ་ཡོད་ན་མི་སྦྱར་དུ་མི་རུང་ཞིང༌།  ཚིག་མཛེས་བྱེད་ཙམ་ཡིན་ན་མ་སྦྱར་ཀྱང་རུང་བ་དང༌། ཚིག་དོན་སྔ་མའི་དེ་མ་ཐག་ཏུ་བསྟན་བྱ་ལྷག་མ་ཡོད་ན་སྔ་མ་ལ་ལྷག་བཅས་ཀྱི་ཕྲད་སྦྱར་དགོས་ཏེ། རྒྱས་བཏབ་སྟེ་བཞག་ལྟ་བུ་དང༌། ཚིག་དོན་སྔ་མའི་དེ་མ་ཐག་ཏུ་བསྟན་བྱ་ལྷག་མ་མེད་པར་རྫོགས་ན་སླར་བསྡུའི་ཕྲད་སྦྱར་དགོས་ཏེ། རྫོགས་སོ།  །ལྟ་བུ་རྣམ་དབྱེ་དང་ཚིག་ཕྲད་དེ་དག་གི་ནང་གསེས་གང་དང་གང་ཞིག་འཇུག་ཅིང་དོན་ཅི་འདྲ་ཞིག་སྟོན་པ་རྣམ་པར་དབྱེ་བར་བྱའོ་ཞེས་པའོ། །
གཉིས་པ་འགྲེལ་པ་ནི། གཞན་ཡང་ཚིག་དོན་གོང་འོག་ཏུ། །བསྡུ་རྒྱུ་ཡོད་ན་སྡུད་པའི་སྒྲ།  །དང་དང་ཀྱང་ཡང་འང་སོགས་སྦྱོར། །རྣམ་གྲངས་དུ་མས་དོན་བསྐྱར་ན།  །འབྱེད་སྡུད་སྒྲ་འཇུག་དགག་པ་དང༌།  །བདག་དོན་ཡོད་ན་ཐོག་མཐའ་རུ།  །པ་སྡེའི་རྟགས་རྣམས་ཅི་རིགས་འཇུག །རྒྱན་དུ་གྱུར་པའི་ཚིག་ཕྲད་ཀྱང༌། །དོན་ལ་བསྙེགས་ས་ཡོད་ན་སྦྱོར།  །དེ་བཞིན་བསྟན་བྱ་ལྷག་ཡོད་ན།  །ལྷག་བཅས་སྒྲ་སྦྱོར་ཚིག་དོན་ནི།  །རྫོགས་ན་སླར་སྡུའི་སྒྲ་རྣམས་སྦྱོར།  །
ཞེས་པ་སྟེ། གཞན་ཡང་མིང་མཐའ་ཚིག་ཕྲད་ཀྱི་ནང་གསེས་གང་ཞིག་འདྲེན་པར་འགྱུར་ཚུལ་ནི། ཚིག་གི་དོན་གོང་དང་འོག་གང་རུང་དུ་བསྡུ་རྒྱུ་ཡོད་ན་སྡུད་པའི་སྒྲ། །དང་དང༌། ཀྱང་དང༌། ཡང་དང༌། འང་ལ་སོགས་པ་སྦྱོར་དགོས་ཏེ། དཔེར་ན། ག་དང༌། ད་དང༌། བ་དང༌། མ་དང༌། འ་རྣམས་སྔོན་འཇུག་གི་ཡི་གེའོ། །དམ་པས་ཀྱང་བསྔགས་ན་ཕལ་པས་ལྟ་ཅི་སྨོས། ཚོགས་ལམ་སྨོས་ཅི་སྦྱོར་ལམ་ཡང་ཐོབ། ས་དང་པོའང་རྒྱུད་ལ་མངའ། ལྟ་བུའོ། །རྣམ་གྲངས་དུ་མས་དོན་བསྐྱར་དགོས་ན་སྔ་མ་སྔ་མར་འབྱེད་སྡུད་ཀྱི་སྒྲ་འཇུག་པ་ཡིན་ཏེ། དཔེར་ན། པད་མའི་གཉེན་ནམ། སྲིད་པའི་མིག་གམ། ཚ་ཟེར་ཅན་ནམ། ནམ་མཁའི་ནོར་བུའམ། འོད་སྟོང་ཅན་ནི་ཉི་མའོ། །ལྟ་བུ་དོན་བསྐྱར་བ་དང༌། ཉི་མའི་འོད་དམ། ཉི་མའི་འོད་ལྟ་བུའི་སྐུའི་འོད། ལྟ་བུ་ཚིག་བསྐྱར་བ་དང༌། འཆད་ཅིང་འཆད་ཅིང་ངག་ཏུ་སྐྱོར་བར་བྱེད། །ལྟ་བུ་ཚིག་དོན་གཉིས་ཀ་བསྐྱར་བའོ།  །དགག་པའི་སྒྲ་དང་བདག་པོའི་དོན་གསལ་བྱེད་ཀྱི་སྒྲ་ཡོད་ན་མིང་གི་ཐོག་མ་དང་མཐའ་མ་གང་རུང་དེ་རུ་པ་སྡེའི་ཁོངས་ནས་བྱུང་བའི་རྟགས་རྣམས་ཅི་རིགས་པ་འཇུག་གོ །པ་སྡེའི་ཁོངས་ནས་བྱུང་བའི་རྟགས་མ་མི་མིན་མེད་བཞི་མིང་གི་ཐོག་མཐའ་བར་གསུམ་གང་དུ་ཞུགས་ཀྱང་དགག་སྒྲ་ཡིན་ཏེ། དཔེར་ན། མ་བྱས། མི་ཤེས། ཆོས་མིན། ཀླུ་མེད། གསེར་མ་རག ལྟ་བུའོ། །པ་སྡེའི་ཁོངས་ནས་བྱུང་བའི་རྟགས་པ་བ་མ་གསུམ་ན་རོ་ཡོད་མེད་ཅི་རིགས་མིང་གི་མཐར་ཞུགས་ན་བདག་པོའི་སྒྲ་ཡིན་ཏེ། དཔེར་ན། མཁས་པོ། བཙུན་པ་པ། སེམས་བཟང་མོ། ཆོས་པ། དགེ་བ་པ། སྒྲོལ་མ། ལྟ་བུའོ།  །ཚིག་རྒྱན་དུ་གྱུར་པའི་ཚིག་ཕྲད་རྣམས་ཀྱང་དོན་ལ་བསྙེག་ཅིང་སྦྱོར་ས་ཡོད་ན་སྦྱོར་དགོས་པ་ཡིན་ཏེ། དཔེར་ན། མཁས་ཀྱང་མཁས་པ་ཀུན་གྱི་དཔལ། །ཆགས་པ་སྤངས་ཀྱང་འགྲོ་ལ་ཆགས།  །ལྟ་བུའོ། །བཤད་མ་ཐག་པའི་ཚིག་རྒྱན་གྱི་སྦྱོར་ཚུལ་དེ་བཞིན་དུ་ཚིག་དོན་སྔ་མའི་དེ་མ་ཐག་ཏུ་བསྟན་བྱ་ལྷག་མ་ཡོད་ན་སྔ་མ་ལ་ལྷག་བཅས་ཀྱི་སྒྲ་སྦྱོར་དགོས་ཏེ། དཔེར་ན། མཆོད་པ་ཕུལ་ཏེ་གསོལ་བ་འདེབས། དོན་བསམ་སྟེ་ཉམས་སུ་བླངས། དཔེ་ཆ་འཛིན་ཏེ་བསྐྱོར་བྱང་བྱེད། ལྟ་བུའོ། །གང་བརྗོད་རྒྱུའི་ཚིག་དོན་སྔ་མའི་དེ་མ་ཐག་ཏུ་བསྟན་བྱ་ལྷག་མ་མེད་པར་རྫོགས་ན་སླར་བསྡུའི་སྒྲ་རྣམས་སྦྱོར་དགོས་ཏེ། དཔེར་ན། དཀོན་མཆོག་གོ །ཡོན་ཏན་བཟང་ངོ༌། །བྱིན་བརླབས་ཡོད་དོ།  །ཆོས་དང་ལྡན་ནོ། །དོན་གྲུབ་བོ། །ཡིད་ལ་བསམ་མོ།  །རང་ཉིད་དགའ་འོ། །དངོས་གྲུབ་སྟེར་རོ། །ལེགས་སོ་འབུལ་ལོ།   །རིག་གནས་ཤེས་སོ།  །ཆོས་ཀུན་མཁྱེནད་ཏོ།  །ལྟ་བུའོ། །

རྗེས་འཇུག་རྣམས་དགོས་པ་ཅི་ཕྱིར་འཇུག་པ་བཤད་པ།
	གསུམ་པ་ཅི་ཕྱིར་འཇུག་པ་བཤད་པ་ལ་གཉིས། དྲི་བས་མཚམས་སྦྱར་བ་དང༌། ལན་གྱིས་བསྙད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	ཅི་ཕྱིར་འཇུག་པར་བྱེད་ཅེ་ན། །
ཞེས་པའོ། །གཉིས་པ་ནི། དགོས་པ་ཅི་ཕྱིར་འཇུག་ཅེ་ན། །ཞེས་པ་སྟེ། རྗེས་འཇུག་གི་ཡི་གེ་བཅུ་པོ་དེ་རྣམས་དགོས་པ་ཅིའི་ཕྱིར་དུ་འཇུག་པར་བྱེད་ཅེ་ན་ཞེས་པའོ། །གཉིས་པ་ལན་གྱིས་བསྙད་པ་ལ་གསུམ། རྗེས་འཇུག་གི་དགོས་པ་བཤད་པ་དང༌། ཡི་གེའི་འཇུག་པ་སྤྱིའི་དགོས་པ་བཤད་པ། དགོས་པ་དེ་འགྲུབ་པར་སྨོན་པའོ། །དང་པོ་ནི། 
རྩ་བར། 		ཡི་གེའི་ཁོངས་ནས་མིང་དབྱུང་སྟེ། །
མིང་གི་ཁོངས་ནས་ཚིག་ཕྱུང་ནས། །
ཚིག་གིས་དོན་རྣམས་སྟོན་པར་བྱེད། །
ཅེས་པ་སྟེ། སྔོན་འཇུག་དང་དབྱངས་ཡོད་མེད་གང་ཡང་རུང་བའི་མིང་གཞིའི་ཡི་གེ་གཅིག་གམ་གཉིས་སམ་དུ་མ་འདུས་པ་ཡིན་ཡང་རུང༌། རྗེས་འཇུག་གི་ཡི་གེ་གང་རུང་ཞིག་མ་ཞུགས་ན། དོན་གྱི་ངོ་བོ་སྟོན་པའི་མིང་དུ་འགྲུབ་པ་མི་སྲིད་པས་ཡི་གེའི་ཁོངས་ནས་མིང་དབྱུང་བར་བྱ་བའི་ཕྱིར་དང༌། མིང་གཅིག་གམ་གཉིས་སམ་དུ་མ་སྦྲེལ་དུ་ཟིན་ཀྱང་མཚམས་སྦྱོར་བར་བྱེད་པའམ། དོན་གསལ་བར་བྱེད་པའི་རྣམ་དབྱེ་དང་ཚིག་ཕྲད་སོགས་ཕལ་ཆེར་རྗེས་འཇུག་ལས་འབྱུང་ཞིང་རྗེས་འཇུག་ལ་ལྟོས་པས་དེ་རྣམས་མ་ཞུགས་ན། དོན་གྱི་ཁྱད་པར་སྟོན་པའི་ཚིག་ཏུ་འགྲུབ་པ་མི་སྲིད་པས་མིང་གི་ཁོངས་ནས་ཚིག་ཕྱུང་བའི་ཕྱིར་འཇུག་སྟེ། དེ་ལྟ་བུའི་ཚིག་གིས་འཇིག་རྟེན་དུ་དོན་རྣམས་རྗོད་པར་བྱེད་པའི་ཕྱིར་དོན་མཚོན་པའི་བརྗོད་པ་ཇི་སྙེད་པའང་རྗེས་འཇུག་གི་ཡི་གེ་རྣམས་འཇུག་པའི་དགོས་པར་གྲུབ་བོ་ཞེས་པའོ། །
	གཉིས་པ་ཡི་གེའི་འཇུག་པ་སྤྱིའི་དགོས་པ་བཤད་པ་ལ་གསུམ། དབྱངས་ཡིག་དགོས་པའི་རྒྱུ་ཚན་བཤད་པ། ཡི་གེའི་འཇུག་པ་རྣམས་ཀྱི་རང་བཞིན་གྱི་དགོས་པ་བཤད་པ། ཡི་གེའི་འཇུག་པ་སྟོན་པའི་བསྟན་བཅོས་འདི་ཉིད་བརྩམས་པའི་དགོས་པ་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	མོ་ཡི་ཡི་གེ་མེད་པ་ན། །
ཕོ་ཡིག་བརྗོད་པ་མེད་པར་འགྱུར། །
ཞེས་པ་སྟེ། མོ་ཡི་ཡི་གེ་གི་གུ་སོགས་ཨཱ་ལི་བཞི་པོ་མེད་ན། ཕོ་ཡིག་ཀཱ་ལི་རྣམས་ཁོ་ནས་བརྗོད་པ་མེད་པར་འགྱུར་ཏེ། ཨཱ་ལི་རྣམས་ལ་ལྟོས་པའི་བརྗོད་པ་དེ་སྙེད་མི་ཚང་བར་འགྱུར་བའི་ཕྱིར་ཞེས་པའོ། །
གཉིས་པ་ནི། མོ་ཡིག་དབྱངས་དང་མི་ལྡན་ན། །ཕོ་ཡིག་གསལ་བྱེད་བརྗོད་མི་ནུས། །དེ་ཕྱིར་དབྱངས་ལྔར་བཞེད་པ་བདེ། །
ཞེས་པ་སྟེ། གསལ་བྱེད་ཀྱི་ཡི་གེ་གང་ཡིན་ཡང་མོ་ཡིག་གི་གུ་ཞབས་ཀྱུ་སོགས་དབྱངས་ཡིག་གང་རུང་དང་མི་ལྡན་ན། ཕོ་ཡིག་ཀ་ནས་ཨའི་བར་གྱི་གསལ་བྱེད་ཀྱི་ཡི་གེ་སུམ་ཅུ་པོ་རྣམས་ཀྱིས་རང་རང་སོ་སོའི་བརྗོད་བྱ་སྟོན་པར་མི་ནུས་པ་ཡིན་ཏེ། དབྱངས་ཡིག་རྣམས་ལ་ལྟོས་པའི་བརྗོད་པ་མི་ཚང་བར་འགྱུར་པའི་ཕྱིར་རོ།  །རྒྱུ་མཚན་དེའི་ཕྱིར་དབྱངས་ཡིག་ལ་སུམ་ཅུ་པས་དངོས་བསྟན་ཨི་ཨུ་ཨེ་ཨོ་བཞི་དང༌། ཤུགས་བསྟན་ཨ་བཅས་ལྔར་བཞེད་པ་ལྟར་བདེ་བ་ཡིན་ནོ། །པྲ་ཏི་རིན་ཆེན་དོན་གྲུབ་ཀྱིས་ནི། ཨ་ཡིག་དབྱངས་ཡིག་ཏུ་མི་བཞེད་དེ།  སུམ་ཊིཀ་དགོངས་རྒྱན་ལས། བོད་ཀྱི་དབྱངས་ལ་ཨ་ཡིག་མེད་པས་ཞེས་སོགས་རྒྱུ་མཚན་དང་བཅས་ཏེ་གསུངས་པའི་ཕྱིར་རོ། །
	གཉིས་པ་ཡི་གེའི་འཇུག་པ་རྣམས་ཀྱི་རང་བཞིན་གྱི་དགོས་པ་བཤད་པ་ལ་གཉིས། དགོས་པ་ལྡོག་ཕྱོགས་བསྟན་པ་དང༌། ཉིང་དགོས་ལྡོག་ཕྱོག་ནས་བསྟན་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	ཕོ་ཡིག་དེ་དག་རྣམས་ལ་ཡང༌། །
འཇུག་པར་བཅས་པ་མེད་ན་ནི། །
མིང་དང་ཚིག་ཀྱང་གསལ་མི་ནུས། །
མིང་ཚིག་གསལ་བ་མེད་ན་ནི། །
དོན་རྣམས་བརྗོད་པར་མི་འགྱུར་རོ། །
ཞེས་པ་སྟེ། ཕོ་ཡིག་ཀཱ་ལི་དེ་དག་རྣམས་ལའང་ཨཱ་ལི་དང་ལྡན་མིན་ཇི་ལྟར་ཡང་འཇུག་པར་བཅས་པ་རྗེས་འཇུག་བཅུ་མེད་ན་ནི། མིང་དང་ཚིག་ཀྱང་གསལ་མི་ནུས་པར་གོང་དུ་བཤད་ཟིན་པའི་ཕྱིར་དང༌། མིང་དང་ཚིག་གསལ་བར་གྱུར་པ་མེད་ན་ནི་དོན་གྱི་རྣམ་པར་རང་དང་གཞན་ལ་མཚོན་ཞིང་གོ་བར་བྱེད་པའི་བརྗོད་པ་རྣམས་ཀྱང་མེད་པར་འགྱུར་རོ་ཞེས་པའོ།  །
གཉིས་པ་འགྲེལ་པ་ནི། ཕོ་ཡིག་དབྱངས་ལྡན་དེ་དག་ལའང༌། །རྗེས་འཇུག་བཅུ་པོ་མ་ཞུགས་ན། །དོན་གྱི་ངོ་བོ་ཙམ་སྟོན་པའི།  །མིང་དང་དོན་གྱི་ཁྱད་པར་རྣམས། །སྟོན་པའི་ཚིག་དང་དོན་ལྡན་པའི།  །ངག་གི་བརྗོད་པ་ཡོད་མིན་ཏེ།  །ཡི་གེའི་ཁོངས་ནས་མིང་དབྱུང་ཞིང༌། ། མིང་གི་ཁོངས་ནས་ཚིག་ཕྱུང་ནས། །ཚིག་གིས་དོན་རྣམས་སྟོན་པས་སོ། །
ཞེས་པ་སྟེ། ཕོ་ཡིག་ཀ་ཁ་ལ་སོགས་པ་གི་གུ་ཞབས་ཀྱུ་གྲེང་བུ་ན་རོའི་དབྱངས་བཞི་གང་རུང་དང་ལྡན་པ་དེ་དག་ལའང་རྗེས་འཇུག་གི་ཡི་གེ་བཅུ་པོ་གང་རུང་ཞིག་མ་ཞུགས་ན། དོན་གྱི་ངོ་བོ་ཙམ་སྟོན་པའི་མཉན་བྱར་དམིགས་པའི་མིང་དང༌། དོན་གྱི་ཁྱད་པར་རྣམས་སྟོན་པའི་མཉན་བྱར་དམིགས་པའི་ཚིག་དང༌། བརྗོད་བྱའི་དོན་དང་ལྡན་པའི་ངག་གི་བརྗོད་པ་ཅི་ཡང་ཡོད་པ་མ་ཡིན་ཏེ། ཡི་གེའི་ཁོངས་སམ་ནང་ནས་མིང་དབྱུང་བའམ་བྱུང་ཞིང༌། མིང་གི་ཁོངས་ནས་ཚིག་རྣམས་ཕྱུང་ནས།  ཚིག་གིས་འཇིག་རྟེན་དུ་དོན་རྣམས་སོ་སོར་མ་འདྲེས་པར་སྟོན་པར་ནུས་པས་སོ། །ཡི་གེའི་སྦྱོར་བ་རྣམས་ནི་དགོས་པ་ཁྱད་པར་ཅན་དང་ལྡན་པ་ཡིན་ཏེ། དབྱངས་ཡིག་རྣམས་ནི་གསལ་བྱེད་ཀྱི་བརྗོད་པ་ཡོངས་སུ་རྫོགས་པའི་ཕྱིར་དང༌། རྗེས་འཇུག་གི་ཡི་གེ་རྣམས་ནི་མིང་ཚིག་གསལ་བའི་ཕྱིར་དང༌། མིང་ཚིག་རྣམས་ནི་དོན་བརྗོད་པའི་ཕྱིར་དུ་འཇུག་པའི་ཕྱིར་རོ། །
གཉིས་པ་ཉིང་དགོས་ལྡོག་ཕྱོགས་ནས་བསྟན་པ་ལ་གཉིས། རྩ་བ་དང༌། འགྲེལ་པའོ། །
དང་པོ་ནི། 	དེ་ལྟར་གྱུར་ན་འཇིག་རྟེན་དུ། །
དོན་མཚོན་བརྗོད་པ་ཀུན་ཀྱང་མེད། །
རིག་བྱེད་སྨྲ་བའང་ཡོད་མི་འགྱུར། །
ཉན་ཐོས་རང་རྒྱལ་སངས་རྒྱས་ཀྱི། །
བསླབ་པ་རྣམས་ཀྱང་མེད་པར་འགྱུར། །
ཞེས་པ་སྟེ། དེ་ལྟར་མིང་ཚིག་བརྗོད་པ་ཐམས་ཅད་མེད་པར་གྱུར་ན། འཇིག་རྟེན་འདིར་དོན་མཚོན་པར་བྱེད་པའི་བརྗོད་པ་སྟེ་ལུང་དུ་སྟོན་པའི་སྒྲ་སྐད་ཀུན་ཀྱང་མེད་པར་འགྱུར་བས། དེ་ལ་ལྟོས་པའི་འཇིག་རྟེན་པ་དང་ཐུན་མོང་བའི་བཟོ་གནས་དང༌། རྩིས་དང༌། སྙན་ངག་སོགས་རིག་བྱེད་སྨྲ་བ་རྣམས་ཀྱང་ཡོད་པར་མི་འགྱུར་ཞིང༌། འཇིག་རྟེན་དང་ཐུན་མོང་མིན་པའི་ཤེས་བྱ་ཉན་ཐོས་དང༌། རང་རྒྱལ་དང༌། སངས་རྒྱས་ཀྱི་བསླབས་པ་རྣམས་སྟོན་ཅིང་སྨྲ་བའང་མེད་པར་འགྱུར་བ་དེའི་ཕྱིར། མིང་ཚིག་བརྗོད་པ་ཐམས་ཅད་འཇིག་རྟེན་དུ་ཡོད་ན་ནི། འཁོར་འདས་ཀྱི་བླང་དོར་མཐའ་དག་སྟོན་ཅིང་སྨྲ་བ་འབྱུང་ལ། བླང་དོར་ལ་ཞུགས་ན་ནི་གནས་སྐབས་དང་མཐར་ཐུག་གི་དོན་ཐམས་ཅད་འགྲུབ་པ་ཡིན་ནོ་ཞེས་པའོ། །
གཉིས་པ་འགྲེལ་པ་ནི། མིང་ཚིག་བརྗོད་པ་མེད་ན་ནི། །ཐུན་མོང་ཐུན་མོང་མ་ཡིན་པའི། །ཤེས་བྱ་སྟོན་པའང་མེད་པར་འགྱུར། །
ཞེས་པ་སྟེ། དེ་ལྟར་མིང་དང་ཚིག་དང་བརྗོད་པ་ཐམས་ཅད་མེད་པར་གྱུར་ན་ནི། འཇིག་རྟེན་འདིར་དོན་མཚོན་པར་བྱེད་པའི་བརྗོད་པ་རྣམ་པར་དག་པའི་ལུང་དུ་སྟོན་པའི་སྐད་ཐམས་ཅད་མི་འབྱུང་ཞིང༌། དེ་ལྟར་ན་དེ་ལ་ལྟོས་པའི་ཕྱི་རོལ་པ་དང་ཐུན་མོང་བའི་སྒྲ་དང༌། སྙན་ངག་དང༌། རྩིས་དང༌། མངོན་བརྗོད་དང༌། ཟློས་གར་དང༌། སྡེབ་སྦྱོར་དང༌། གསོ་བ་དང༌། བཟོ་བའི་གནས་དང༌། རིག་བྱེད་རྣམས་དང༌། ཐུན་མོང་མ་ཡིན་པ་ཤེས་བྱའི་གནས་སྟོན་པ་ཐུབ་པ་སངས་རྒྱས་བཅོམ་ལྡན་འདས་ཀྱིས་གསུངས་པའི་མདོ་སྔགས་ཀྱི་བཀའ་དང༌། དེའི་དགོངས་འགྲེལ་གྱི་བསྟན་བཅོས་རྣམ་འགྲེལ་དང༌། ཕར་ཕྱིན་དང༌། དབུ་མ་དང༌། མཛོད་དང༌། འདུལ་བ་དང༌། མདོར་བྱས་དང༌། རིམ་ལྔ་དང༌། སྒྲོན་གསལ་ལ་སོགས་པ་རྣམས་ཀྱང་མེད་པར་འགྱུར་ལ། དེ་ལྟར་ན་དེ་རྣམས་གཞན་ལ་སྟོན་ཅིང་སྨྲ་བའང་མེད་པར་འགྱུར་བས། ཉན་ཐོས་དང༌། རང་རྒྱལ་དང༌། སངས་རྒྱས་ཀྱི་གོ་འཕང་ཐོབ་པའི་ཕྱིར་དུ་དེ་རྣམས་སོ་སོའི་ལམ་ལ་བསླབ་པར་བྱ་བ་རྣམས་ཀྱང་མེད་པར་འགྱུར་རོ།  །དེས་ན་མིང་དང་ཚིག་དང་བརྗོད་པ་ཐམས་ཅད་འཇིག་རྟེན་འདིར་ཡོད་ན་ནི། བླང་དོར་གྱི་གནས་མཐའ་དག་སྟོན་ཅིང་སྨྲ་བ་འབྱུང་ལ། བླང་དོར་གྱི་གནས་ལ་ཞུགས་ན་ནི་གནས་སྐབས་མངོན་མཐོའི་གོ་འཕང་དང༌། མཐར་ཐུག་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་འགྲུབ་པར་འགྱུར་བ་ཡིན་ནོ། །
	གསུམ་པ་ཡི་གེའི་འཇུག་པ་སྟོན་པའི་བསྟན་བཅོས་འདི་ཉིད་བརྩམས་པའི་དགོས་པ་བཤད་པ་ནི། 
རྩ་བར། 		ཇི་ལྟར་འཇིག་རྟེན་སེམས་ཅན་རྣམས། །
ཕུང་པོ་ཁམས་དང་སྐྱེ་མཆེད་དང༌། །
གྲུབ་མཐའ་གཞན་ཡང་ཡོད་ན་ཡང༌། །
རང་ཉིད་ཀྱིས་ནི་མི་ཤེས་བཞིན། །
དེ་བཞིན་ཡི་གེའི་འཇུག་ཚུལ་རྣམས། །
སྨྲ་བ་ཀུན་ལ་གནས་གྱུར་ཀྱང༌། །
རང་ཚུལ་དེ་ཉིད་མི་ཤེས་པས། །
དོན་ལ་སྦྱོར་བ་ག་ལ་ཤེས། །
དེ་ཕྱིར་སྨྲ་བའི་དབང་ཕྱུག་གི །
རྗེས་སྨྲས། །
ཞེས་པ་སྟེ། དཔེ་ཇི་ལྟར་ན་འཇིག་རྟེན་གྱི་སེམས་ཅན་རྣམས་ལ། གཟུགས་སོགས་ཕུང་པོ་དང༌། མིག་གི་ཁམས་སོགས་ཁམས་དང༌། མིག་གི་སྐྱེ་མཆེད་སོགས་སྐྱེ་མཆེད་རྣམས་རང་རང་ལ་ཡོད་པར་མ་ཟད། གྲུབ་པའི་མཐས་བཞག་པ་གཞན་ཡང་གྲངས་ཅན་པའི་དེ་ཉིད་ཉེར་ལྔ་དང༌། ཐེག་ཆེན་པའི་རྣམ་ཤེས་ཚོགས་བརྒྱད་སོགས་ཀྱང་ཡོད་ཅིང༌། སྔོན་ནས་ལྷན་ཅིག་ཏུ་འགྲོགས་པ་ཡིན་ཀྱང༌། དེ་ལྟ་བུའི་རྣམ་གཞག་གཞན་གྱིས་མ་བསྟན་ན་རང་ཉིད་ཀྱིས་མི་ཤེས་པ་དེ་བཞིན་དུ། རང་རང་གི་ཡི་གེ་རྣམས་ཇི་ལྟར་འཇུག་པ་ཡང་ཡུལ་སོ་སོའི་ལུང་སྟོན་པའི་སྒྲ་སྐད་ཀྱི་སྨྲ་བ་ཐམས་ཅད་ལ་རང་བཞིན་གྱིས་གནས་པ་སྟེ་མེད་པ་མི་སྲིད་ཀྱང་གཞན་གྱིས་བརྡ་མ་སྤྲད་པར་རང་ཉིད་ཀྱིས་ཡི་གེ་རྣམས་མིང་ཚིག་སོགས་ལ་འཇུག་པའི་ཚུལ་དེ་ཉིད་ཀྱང་མི་ཤེས་ན། མིང་ཚིག་ལ་སོགས་པ་དེ་རྣམས་བྱེ་བྲག་ཕྱེ་ནས་དོན་ལ་ཇི་ལྟར་སྦྱོར་བའི་ཚུལ་ག་ལ་ཤེས་ཏེ་མི་ཤེས་སོ། །དེ་བས་ན་བླང་དོར་མཐའ་དག་ཤེས་པའི་རྒྱུ་མིང་ཚིག་ཡི་གེའི་སྦྱོར་བ་རྣམས་གསལ་བར་བྱེད་པའི་བོད་སྐད་ལ་མཁོ་བའི་བསྟན་བཅོས་འདི་ཉིད་འཕགས་ཡུལ་ལ་སོགས་པའི་སྨྲ་བའི་དབང་ཕྱུག་མཁས་པ་རྣམས་ཀྱི་བརྡ་སྤྲོད་པའི་བསྟན་བཅོས་ཀྱི་རྗེས་སུ་འབྲངས་ནས་ཐུ་མི་བདག་གིས་བརྩེ་བས་སྨྲས་པ་ཡིན་ནོ་ཞེས་པའོ། །གསུམ་པ་དགོས་པ་དེ་འགྲུབ་པར་སྨོན་པ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། འདི་ཀུན་རྟོགས་གྱུར་ཅིག ཅེས་པ་སྟེ། དེ་ལྟར་ཡི་གེའི་འཇུག་པ་ལེགས་པར་སྦྱར་བའི་ཚུལ་འདི་གངས་ཅན་སྐྱེ་བོ་ཀུན་གྱིས་རྟོགས་ནས་མིང་ཚིག་བརྗོད་པ་ཐམས་ཅད་ལ་རྨོངས་པ་མེད་པར་སྨྲ་བའི་དབང་ཕྱུག་ཆེན་པོར་གྱུར་ཅིག་ཅེས་ཉིང་དགོས་དེ་རྣམས་འགྲུབ་པའི་ཐུགས་སྨོན་མཛད་པའོ། །
གཉིས་པ་ནི། 	དེ་ཕྱིར་འཕགས་ཡུལ་མཁས་རྣམས་ཀྱི། །རྗེས་སུ་འབྲངས་ནས་གསུངས་པ་འདི། །སྐྱེ་བོ་ཀུན་གྱིས་རྟོགས་གྱུར་ཅིག །
ཅེས་པ་སྟེ། དགོས་པ་དུ་མ་ཡོད་པ་དེའི་ཕྱིར་རྒྱ་གར་འཕགས་པའི་ཡུལ་དུ་བྱོན་པའི་སྨྲ་བའི་དབང་ཕྱུག་མཁས་པ་རྣམས་ཀྱི་བརྡ་སྤྲོད་པའི་བསྟན་བཅོས་སྤྱི་དང༌། ཁྱད་པར་མཁས་པ་ཆེན་པོ་པཎྜི་ཏ་ལྷ་རིག་པའི་སེངྒེ་ལ་སོགས་པ་རྣམས་ཀྱི་རྗེས་སུ་འབྲངས་ནས་ཐོན་མི་ཉིད་ཀྱི་བརྩེ་བས་ཀུན་ནས་བསླངས་ཏེ་གསུངས་པའི་བླང་དོར་མཐའ་དག་ཤེས་པའི་རྒྱུ་མིང་ཚིག་ཡི་གེའི་སྦྱོར་བ་རྣམས་གསལ་བར་བྱེད་པའི་བོད་སྐད་ལ་ཉེ་བར་མཁོ་བའི་བསྟན་བཅོས་རྟགས་ཀྱི་འཇུག་པ་འདིའི་དགོངས་དོན་རྣམས་ཕྱིན་ཅི་མ་ལོག་པར་སྐྱེ་བོ་ཀུན་གྱིས་བདེ་བླག་ཏུ་རྟོགས་ནས་མིང་ཚིག་བརྗོད་པ་མཐའ་དག་ལ་རྨོངས་པ་མེད་པར་སྨྲ་བའི་རྒྱལ་པོ་རྣམ་འདྲེན་དམ་པར་གྱུར་ཅིག་ཅེས་པའོ། །
	
གསུམ་པ་བཤད་པ་མཐར་ཕྱིན་པའི་ཚུལ།

	གསུམ་པ་བཤད་པ་མཐར་ཕྱིན་པའི་ཚུལ་ལ་གསུམ། གདམས་ངག་བརྗོད་པ། བློ་ལྡན་ཉན་པར་བསྐུལ་བ། ནོངས་པ་བཤགས་ཤིང་དགེ་བ་བསྔོ་བའོ། །དང་པོ་ལ་གསུམ། བརྡ་ལ་བརྟེན་ནས་དོན་འཚོལ་དགོས་པར་འདོམས་པ། མཁས་མི་མཁས་ཀྱི་ཁྱད་པར་བྱེད་ཚུལ་ལ་འདོམས་པ། བརྡ་སྤྲོད་པའི་གཞུང་ལ་མ་སྦྱངས་པར་མཁས་པའི་བྱ་བར་འཇུག་མི་ནུས་པར་འདོམས་པའོ། །
དང་པོ་ནི། ཚིག་གི་སྒྲ་ཙམ་འདྲ་ན་ཡང༌། །དོན་ལ་ཁྱད་པར་ཤིན་ཏུ་ཆེ། །དེ་ཕྱིར་བརྡ་དག་ལ་བརྟེན་ནས། །མ་ནོར་དོན་རྣམས་འཚོལ་བ་གཅེས། །
ཞེས་པ་སྟེ། མིང་ཕན་ཚུན་སོ་སོའི་ཚིག་གི་སྒྲ་ཙམ་འདྲ་བར་སྣང་ན་ཡང་བརྗོད་བྱའི་དོན་ལ་ཁྱད་པར་ཤིན་ཏུ་ཆེ་བ་ཡོད་དེ། དཔེར་ན། བསྒོམས་དང༌། བསྒོམ་དང༌།  སྒོམ་དང༌། སྒོམས་ཞེས་པ་ལྟ་བུ་བྱུང་ཚེ་དང་པོའི་སྐབས་བསྒོམས་ཟིན་འདས་པ་དང༌། གཉིས་པའི་སྐབས་བསྒོམ་བྱ་མ་འོངས་པ་དང༌། གསུམ་པའི་སྐབས་སྒོམ་བྱེད་ད་ལྟ་བ་དང༌། བཞི་པའི་སྐབས་བསྐུལ་ཚིག་ཏུ་གོ་བས་ཚིག་གི་སྒྲ་ཙམ་འདྲ་ཡང་དོན་མི་འདྲ་བ་དང༌། དེ་བཞིན་དུ། འཐབ་བྲལ། ཐབ་བྲལ། ཐབས་བྲལ་ཅེས་བརྗོད་པའི་ཚེ་ཚིག་གི་སྒྲ་ཙམ་འདྲ་ཡང་དོན་ལ་དང་པོའི་སྐབས་འཐབ་རྩོད་དང་བྲལ་བ་དང༌། གཉིས་པའི་སྐབས་མེ་ཐབ་དང་བྲལ་དང༌། གསུམ་པའི་སྐབས་བཅོས་ཐབས་དང་བྲལ་བ་གོ་བས་ཁྱད་པར་ཤིན་ཏུ་ཆེའོ། །རྒྱུ་མཚན་དེའི་ཕྱིར་མ་ནོར་ལམ་བཟང་སྟོན་པའི་བཤེས་གཉེན་དམ་པ་བསམ་སྦྱོར་གཉིས་ཀྱིས་ཚུལ་བཞིན་བསྟེན་ནས། བརྡ་དག་པར་བྱེད་པའི་སུམ་རྟགས་ཀྱི་གཞུང་སོགས་ལ་བརྟེན་ནས་སྦྱངས་སྟོབས་ཕུལ་ཕྱིན་གྱིས་མིང་ཚིག་སོ་སོའི་རབ་དབྱེ་མ་ནོར་བར་བྱས་ནས་བརྗོད་དོན་རྣམས་འཚོལ་བ་གཅེས་པར་བཟུང་དགོས་པ་ཡིན་ནོ་ཞེས་འདོམས་པའོ། །
གཉིས་པ་ནི། དོན་ལ་མི་རྨོངས་རྨོངས་པ་ཡང༌། །ལུགས་འདིར་མཁས་མིན་གྱིས་བྱེད་དེ། །སྒྲ་ཤེས་དོན་ལ་མི་རྨོངས་ཞེས།  །མཁས་པའི་གསུང་ལ་ཡོངས་སུ་གྲགས། །
ཞེས་པ་སྟེ། བརྡ་སྤྲོད་པ་སུམ་རྟགས་ཀྱི་གཞུང་ལ་སྦྱངས་ན་རྒྱལ་བའི་གསུང་རབ་དགོངས་འགྲེལ་དང་བཅས་པའི་གཞུང་དོན་ལ་མི་རྨོངས་པའི་མཁས་པ་ཆེན་པོ་འགྱུར་ཞིང༌། དེ་ལ་མ་སྦྱངས་ན་འཇིག་རྟེན་གྱི་དོན་རགས་པ་ཙམ་ལའང་རྨོངས་པར་འགྱུར་རོ། །དེ་ལྟར་རྨོངས་མི་རྨོངས་གཉིས་ཀྱི་ཁྱད་པར་ཡང་བརྡ་སྤྲོད་པའི་གཞུང་ལུགས་འདིར་མཁས་པ་ཡིན་མིན་གྱིས་བྱེད་དེ། བོད་དུ་སུམ་རྟགས་གཉིས་སྒྲ་ཡིན་ཞིང་སྒྲ་ཤེས་ན་དོན་ལ་མི་རྨོངས་ཞེས་དབྱངས་ཅན་དགྱེས་གླུ་སོགས་མཁས་པའི་གསུང་ལ་ཡོངས་སུ་གྲགས་པའི་ཕྱིར་ཞེས་པའོ། །
གསུམ་པ་ནི། འདི་ལ་མ་སྦྱངས་རྨོངས་ཚོད་ཀྱིས། །འཆད་རྩོད་རྩོམ་པའི་གྲྭར་འཇུག་པ། །ཝ་སྐྱེས་སེང་ལྤགས་གྱོན་པ་བཞིན། །ནམ་ཞིག་རྗེས་ངན་གསལ་བར་འགྱུར། །
ཞེས་པ་སྟེ། བོད་ཀྱི་བརྡ་སྤྲོད་པའི་གཞུང་ལུགས་ཀུན་གྱི་རྩ་བར་གྱུར་པ་སུམ་ཅུ་པ་དང་རྟགས་ཀྱི་འཇུག་པ་འདི་གཉིས་ལ་མ་སྦྱངས་པར་རྨོངས་ཚོད་ཀྱིས་རྒྱལ་བའི་བཀའ་དང༌། དེའི་དགོངས་འགྲེལ་གྱི་བསྟན་བཅོས་ཀྱི་དགོངས་དོན་གཞན་ལ་འཆད་པ་དང༌། ཕ་རོལ་པོ་དང་རྩོད་པ་བྱེད་པ་དང༌། རང་གིས་བསྟན་བཅོས་རྩོམ་པ་སོགས་མཁས་པའི་བྱ་བ་གསུམ་གྱི་གྲྭར་འཇུག་པར་བྱེད་པ་རྣམས་ནི། ཝ་སྐྱེས་སེངྒེའི་པགས་པ་གྱོན་པ་དེ་ཉིད་གནས་སྐབས་སེངྒེ་ལྟར་སྣང་ན་ཡང་རེ་ཞིག་གི་ཚེ་ཝའི་གཟུགས་བརྙན་གསལ་བར་མཐོང་བའི་རྗེས་ངན་སྟོན་པ་དེ་བཞིན་དུ་སྐབས་དེར་འཆད་རྩོད་རྩོམ་པའི་གྲས་སུ་ཞུགས་ཀྱང་དུས་ནམ་ཞིག་བརྡ་སྤྲོད་པའི་གཞུང་ལ་མ་སྦྱངས་པའི་རྗེས་ངན་པ་ཀུན་གསལ་བར་སྟོན་པར་འགྱུར་རོ། །དེའི་ཕྱིར་མཁས་པའི་བྱ་བར་འཇུག་པ་ལ་འདི་ལ་བསླབ་དགོས་སོ་ཞེས་འདོམས་པར་བྱེད་དོ། །སུམ་རྟགས་ལ་མ་སྦྱངས་ན་བརྡ་དག་པར་མི་འགྱུར་བས་བརྡ་ལ་རྨོངས་པ་གསལ་བར་སྟོན་ཏེ། མཁས་གྲུབ་རྗེའི་སྨྲ་བ་རྣམ་ངེས་ལས། སྐྱེས་བུའི་ལུས་ངག་བྱ་བའི་འཇུག་པ་ཡིས། །ནང་གི་བསམ་པའི་ཁྱད་པར་གོ་བར་བྱེད། །བླུན་པོའི་གྲོང་ཚིག་སྨྲ་བ་ལྷུར་བླངས་པས། །གསུང་རབ་བརྡ་ལ་རྨོངས་པ་གསལ་བར་སྟོན། རང་ཡུལ་སྲེད་པས་དམ་དུ་བཅིངས་པའི་མཐུས། །བླུན་པོའི་གྲོང་ཚིག་འབའ་ཞིག་གོམས་ཆེ་བས། །བློ་གསལ་མཁས་མང་ཚོགས་པའི་དབུས་སུ་ཡང༌།  །འཆད་པ་དག་གི་རྣམ་པར་མ་དག་བྱེད། །རྒྱ་ཆེན་གཞུང་ལུགས་དགོངས་དོན་འགྲེལ་བ་ཡི། །ཡི་གེའི་རྩོམ་པ་མང་དུ་སྦྱར་ན་ཡང༌། །གྲོང་ཚིག་བླུན་པོའི་ཐ་སྙད་ཁྱུ་འཁྲིགས་པ། །འཇིག་རྟེན་ལོང་གཏམ་བྲིས་པའི་རྣམ་པ་མཚོན། །ཞེས་གསུངས་པས་སོ། །གཉིས་པ་བློ་ལྡན་ཉན་པར་བསྐུལ་བ་ནི། དེ་ཕྱིར་བློ་གསལ་དོན་གཉེར་རྣམས། །རྟགས་འཇུག་དཀའ་གནད་གཟུགས་བརྙན་ཀུན། །གསལ་བར་འཆར་བའི་མེ་ལོང་འདིར། །ལ་འུར་གཟིགས་མོར་སྤྱོན་དང་ཀྱེ། །ཞེས་པ་སྟེ། རྒྱུ་མཚན་དེའི་ཕྱིར་བློ་གསལ་རིག་གནས་དོན་དུ་གཉེར་བ་རྣམས་རྟགས་འཇུག་གི་དོན་རྟོགས་དཀའ་ཞིང་གནད་ཆེ་བ་ཀུན་གྱི་གཟུགས་བརྙན་ཀུན་མ་འདྲེས་པར་གསལ་བར་འཆར་བའི་མེ་ལོང་འདིར་ལ་འུར་རམ་མགྱོགས་པར་གཟིགས་མོ་སྟེ་ལྟད་མོ་ལྟ་བར་སྤྱོན་དང་ཀྱེ་ཞེས་བརྩེ་བས་འབོད་པ་མཛད་དོ། །གསུམ་པ་ནོངས་པ་བཤགས་ཤིང་དགེ་བ་བསྔོ་བ་ལ་གཉིས། ནོངས་པ་བཤགས་པ་དང༌། བརྩམས་པའི་དགེ་བ་བསྔོ་བའོ། །
དང་པོ་ནི། འདི་ལ་ནོངས་པའི་ཚོགས་མཆིས་ན། །གཟུར་གནས་མཁས་པའི་སྤྱན་སྔར་འཆགས། །
ཞེས་པ་སྟེ། རྟགས་འཇུག་དཀའ་གནད་གསལ་བའི་མེ་ལོང་འདི་ལ་ནོར་འཁྲུལ་གྱི་ནོངས་པའམ་ཉེས་པའི་ཚོགས་མཆིས་ན་བློ་གཟུ་བོར་གནས་པའི་མཁས་པ་རྣམས་ཀྱི་སྤྱན་སྔར་འཆགས་ཤིང་བཤགས་སོ་ཞེས་པའོ། །
གཉིས་པ་ནི། ཅུང་ཟད་འབད་ལས་ཐོབ་པའི་དགེས།  །ཀུན་གྱིས་འདི་དོན་རྟོགས་པར་ཤོག 
ཅེས་པ་སྟེ། དགེ་སློང་བློ་བཟང་ཆོས་འཕེལ་གང་གིས་རྟགས་འཇུག་གི་གཞུང་འདི་ཉིད་བསྐྲུན་པའི་ངལ་བ་ཅུང་ཟད་འབད་པ་ལས་ཐོབ་པའི་དགེ་བ་དེས། འགྲོ་བ་ཀུན་གྱིས་འདིའི་དོན་མ་ལུས་པ་ལེགས་པར་རྟོགས་ཏེ་དོན་གཉིས་མཐར་ཕྱིན་པའི་སངས་རྒྱས་ཀྱི་གོ་ཕང་ཐོབ་པར་ཤོག་ཅིག་ཅེས་པའོ། །
བཞི་པ་མཇུག་གི་དོན་ལ་གཉིས། རྩ་བ་དང༌། འགྲེལ་པའོ། ། 
དང་པོ་ནི། 	བྱཱ་ཀ་ར་ཎའི་རྟགས་ཀྱི་འཇུག་པ་ཞེས་བྱ་བ་སློབ་དཔོན་
ཨ་ནུས་མཛད་པ་རྫོགས་སོ། །ཞེས་པའོ། །
གཉིས་པ་ནི། ཅེས་རྟགས་ཀྱི་འཇུག་པའི་སྙིང་པོའི་དོན་མདོ་ཙམ་བརྗོད་པ་དཀའ་གནད་གསལ་བའི་མེ་ལོང་ཞེས་བྱ་བ་འདི་ནི།  རང་གི་སློབ་བུ་རྗེ་དྲུང་སངས་རྒྱས་རྒྱ་མཚོ་དང་དོན་གྲུབ་ཕུན་ཚོགས་གཉིས་ནས་དགོས་ཚུལ་ལྟར། མཁས་མཆོག་སི་ཏུ་པཎ་ཆེན་དང་ཐམས་ཅད་མཁྱེན་པ་དྷརྨ་བྷ་དྲ་དཔལ་བཟང་པོའི་བཞེད་པ་དང་མཐུན་པར་དབྱངས་ཅན་གྲུབ་པའི་རྡོ་རྗེས་སྦྱར་བའོ། །
ཞེས་སོ།  །
སྨྲས་པ། རྟགས་འཇུག་གཞུང་དོན་ལྷ་རྩེ་རོལ་བའི་གནས། །
བདག་བློ་འཁོར་འགྲོའི་ཚང་དུ་ཚུད་དམ་ཅི། །
དེ་ཕྱིར་འདི་ལ་ནོངས་པ་གང་མཆིས་པ། །
མཁས་ལ་བཤགས་སོ་བརྩེ་བས་སྐྱོང་བར་མཛོད། །
རྣམ་མང་ལེགས་བྱས་གཙུག་ལག་དོན་ཀུན་འཇལ།  །
རྣམ་དག་ལམ་གྱི་རིམ་པས་རྒྱུད་ཕྱུག་ནས། །
རྣམ་དབྱེ་བརྡ་སྤྲོད་གཞུང་དོན་སྨྲ་བ་ལ། །
རྣམ་ཀུན་ཐོན་མི་ཉིད་དང་མཚུངས་པར་ཤོག །
ཡོངས་རྫོགས་བསྟན་ལ་ཞུགས་པའི་སྔོམ་ལྡན་ཞིང༌། །
མཚོ་ཡི་རྩེ་ལ་འདོགས་དབྱངས་རྩེ་མཚོ་དང༌། །
དུས་ཀྱི་རྣ་བར་དབྱངས་འཕུལ་རྟེན་མཚོ་གསུམ། །
མེ་ཡིས་བརྒྱན་པའི་འབོད་བྱ་ལྔན་པས་སྦྱར། །
ཅེས་ལུང་སྟོན་པ་རྟགས་ཀྱི་འཇུག་པ་དང༌།  དེའི་སྙིང་པོའི་དོན་མདོ་ཙམ་བརྗོད་པ་དཀའ་གནད་གསལ་བའི་མེ་ལོང་གཉིས་སྦྱར་བའི་རྣམ་བཤད་ཐུ་མིའི་དགོངས་པ་རབ་ཏུ་གསལ་བའི་སྣང་བྱེད་ཅེས་བྱ་བ་འདི་ནི། དཀའ་ཆེན་བློ་བཟང་བཟོད་པས་རང་ལོ་སོ་བདུན་སྤྱི་ལོ་ཆིག་སྟོང་དགུ་བརྒྱ་ང་བརྒྱད་ལོར་རང་གི་སློབ་བུ་སོགས་སྐལ་མཉམ་གཞན་ལ་ཕན་ཕྱིར། གདན་སའི་མཁན་བརྒྱུད་བཞི་པ་པཎ་ཆེན་ལྷ་བཙུན་པའི་བཞུགས་གནས་བཀྲས་ལྷུན་གྲོག་ནུབ་སྤྱི་ཁང་གི་རང་ཤག་ཏུ་སྦྱར་བའོ།།    །། 


སྙན་ངག་མེ་ལོང་གཞུང་གི་དགོངས་དོན་དབྱངས་ཅན་
དགའ་བསྐྱེད་ཅེས་བྱ་བ་བཞུགས་སོ།
༈ དམ་པའི་མགོན་དང་དབྱེར་མེད་པའི། །དབྱངས་ཅན་ལྷ་མོར་གུས་བཏུད་ནས། །སྙན་ངག་བསྟན་བཅོས་མེ་ལོང་གི །དགོངས་དོན་བསྡུས་ཏེ་བཤད་པར་བྱ། །
ལུས་ནི་རེ་ཞིག་འདོད་པ་ཡི། །དོན་གྱི་རྣམ་བཅད་ཚིག་གི་ཕྲེང༌།  །དེ་ཡང་ཚིག་བཅད་ལྷུག་པ་དང༌། །སྤེལ་མ་རྣམ་གསུམ་ཉིད་དུ་གནས། །
༈ སྦྱར་བ་རབ་དྭངས་མཉམ་ཉིད་དང༌།  །སྙན་དང་ཤིན་ཏུ་གཞོན་པ་དང༌། །དོན་གསལ་བ་དང་རྒྱ་ཆེ་བ།  །བརྗིད་དང་མཛེས་དང་ཏིང་ངེ་འཛིན། །སྦྱར་བ་སྲོག་ཆུང་ཉིད་མིན་པར། །སྲོག་ཆེན་འདྲེས་པའི་ངག་གི་རྒྱུན། །རབ་དྭངས་ལྡན་པ་གྲགས་དོན་ཅན། །གྲགས་མིན་གོ་དཀའ་བ་ཡང་འདོད།  །མཉམ་པ་སྦྱོར་བ་མི་མཉམ་བྲལ། །དེ་ནི་འཇམ་རྩུབ་བར་མ་སྟེ། །སྙན་པ་ཉམས་ལྡན་ཚིག་དང་ནི།  །དངོས་པོ་ལ་ཡང་ཉམས་གནས་པ། །རྩུབ་མིན་ཡི་གེ་མང་བ་ནི།  །ཤིན་ཏུ་གཞོན་དང་བརྗོད་དཀའ་བ། །དོན་གསལ་དོན་བརྟག་མི་དགོས་ཉིད།  །འགའ་ཞིག་བརྟག་དགོས་ཉིད་དུ་འདོད། །རྒྱ་ཆེ་ཁྱད་འཕགས་ཡོན་ཏན་རྟོགས།  །བསྔགས་འོས་རྒྱ་ཆེར་འགའ་ཞིག་འདོད། །བརྗིད་པ་ཚིག་སྡུད་མང་པོ་ཉིད། །གཞན་དག་མ་འཁྲུགས་གསལ་ཞིང་མཛེས།  །མཛེས་པ་འཇིག་རྟེན་དོན་དག་ལས། །མ་འདས་མཛེས་ཤིང་འདས་པའོ། །འཇིག་རྟེན་ལུགས་ཀྱི་རྗེས་འབྲངས་ནས། །ཡང་དག་འཛིན་བྱེད་ཏིང་ངེ་འཛིན། །
༈ རང་བཞིན་བརྗོད་དང་དཔེ་དང་ནི། །གཟུགས་ཅན་གསལ་བྱེད་བསྐོར་བ་དང༌། །འགོག་དང་དོན་གཞན་བཀོད་པ་དང༌། །ལྡོག་པ་ཅན་དང་སྲིད་པ་ཅན། །བསྡུས་དང་ཕུལ་བྱུང་རབ་བཏགས་དང༌།  །རྒྱུ་དང་ཕྲ་མོ་ཆ་དང་རིམ། །དགའ་དང་ཉམས་ལྡན་གཟི་བརྗིད་ཅན། །རྣམ་གྲངས་བརྗོད་དང་ཀུན་ཏུ་ཕན། །རྒྱ་ཆེ་བསྙོན་དོར་སྦྱར་བ་དང༌། །ཁྱབ་པར་མཚུངས་པར་སྦྱོར་བ་དང༌། །འགལ་དང་སྐབས་མིན་བསྟོད་པ་དང༌། །ཟོལ་བསྟོད་ངེས་པར་བསྟན་པ་དང༌།  །ལྷན་ཅིག་བརྗོད་དང་ཡོངས་བརྗེས་ཤིས། །རབ་སྤེལ་དེ་ནས་དགོངས་པ་ཅན། །
༈ རང་བཞིན་མ་འཁྱོག་དྲང་པོར་བརྗོད། །རིགས་དང་བྱ་བ་ཡོན་ཏན་རྫས། དཔེ་དོན་མཚུངས་པར་རྟོགས་བྱེད་པ།  །༈ཆོས་དཔེ་དངོས་དཔེ་བཟློག་པ་དང༌།  །ཕན་ཚུན་ངེས་དང་ངེས་མེད་བསྡུས།  །ཕུལ་བྱུང་རབ་རྟོག་རྨད་བྱུང་རྨོངས།  །ཐེ་ཚོམ་གཏན་འབེབས་སྦྱར་བ་དང༌།  །མཉམ་ཉིད་སྨད་དང་བསྔགས་པའི་དཔེ། །བརྗོད་འདོད་འགལ་བ་དགག་དང་མཛེས།  །དེ་ཉིད་བརྗོད་དང་ཐུན་མོང་མིན། །བྱུང་མིན་སྲིད་མིན་མང་བ་དང༌། །རྣམ་འགྱུར་ཕྲེང་བ་ངག་དོན་གཉིས། །ཟླ་བོ་དངོས་པོ་མཚུངས་སྦྱོར་དང༌། རྒྱུ་ཡི་དཔེ་སྟེ་སོ་གཉིས་སོ། །ཐ་དད་རྟགས་དང་ཚིག་ལ་མེད། །དམན་དང་ལྷག་པ་ཉིད་ལའང་མེད། །སྦྱོར་མ་ཤེས་ན་དེ་རྣམས་ཀྱང༌། །སྐབས་འགར་སྐྱོན་དུ་འགྱུར་བའོ།།བཞིན་ལྟར་ལྟ་བུ་ཇི་ལྟ་སྒྲ།  །མཐུན་མཚུངས་ཡང་དག་མཚུངས་དང་མཉམ། །ཡང་དག་གསལ་དང་ངེས་པར་གསལ།  །རབ་གསལ་གཟུགས་ཀྱི་ཟླ་བོ་དང༌། །གཉེན་པོ་དང་ནི་དགྲ་ཟླ་དང༌། །སོ་སོར་རྟོག་དང་འགྲན་དང་འདྲ།  །བལྟ་བཅས་དང་ནི་བསླུ་བ་དང༌། །རིག་མཐུན་རྗེས་སུ་སྨྲ་བ་དང༌། །གཟུགས་བརྙན་དང་ནི་སོ་སོར་སྡེབ། །གཟུགས་མཚུངས་མཉམ་དང་ཡང་དག་གཞལ། །མཚན་ཉིད་མཐུན་འདྲ་མཚུངས་པ་དང༌། །མཐུན་ཕྱོགས་དཔེར་བྱས་དཔེ་དང་རྟོག །དམན་དང་ཅུང་ཟད་དམན་སོགས་དང༌། །རབ་ཏུ་སྨྲ་དང་སོ་སོར་བཟློག །རིགས་མཐུན་མཉམ་བྱས་སྒྲ་དག་དང༌། །གང་ཡང་དམན་མིན་དོན་ཅན་ཚིག །རི་བོང་མཚན་མའི་གདོང་ཅན་སོགས། །འབྲུ་མང་པོ་ཡི་ཚིག་སྡུད་དང༌། །འགྲན་དང་རྒྱལ་དང་སྡང་བ་དང༌། །འཁྲུལ་དང་མི་མཐུན་སྒྲོགས་པ་དང༌།  །འཐབ་པ་དང་ནི་འཕྱ་བ་དང༌། །སྨ་འབེབས་བྱེད་དང་སྨོད་པ་དང༌།  །ཅོ་འདྲི་བ་དང་འགོག་པ་དང༌། །རྒོད་དང་ཕྲག་དོག་མི་བཟོད་དང༌། །དེ་ཡིས་སྐལ་བཟང་འཕྲོག་བྱེད་དང༌། དེ་ཡི་མཛེས་པ་ཟུམ་བྱེད་དང༌། །དེ་དང་འགྲན་ལས་ཚར་གཅོད་དང༌། །དེ་དང་མཚུངས་ལས་ལྷག་པར་མཛེས།  །དེ་ཡི་རྗེས་སུ་རྐང་འཇོག་དང༌། །དེ་ཡི་ནུས་པ་ལ་འཇུག་དང༌། །དེ་ཡི་རྗེས་འགྲོ་རྗེས་སུ་འཆིང༌།  །དེ་ཡི་ངང་ཚུལ་དེ་འགོག་དང༌།  །དེ་ཡི་རྗེས་སུ་བྱེད་ཅེས་པའི།  །སྒྲ་རྣམས་མཚུངས་པ་གསལ་བྱེད་ཡིན།  །༈ཐ་དང་སྣང་མིན་གྱུར་པ་ཡི།  །དཔེ་ཉིད་གཟུགས་ཅན་དག་ཏུ་འདོད། །བསྡུས་པའི་གཟུགས་ཅན་མ་བསྡུས་པ།  །བསྡུས་ཤིང་མ་བསྡུས་མཐའ་དག་དང༌།  །ཆ་ཤས་དང་ནི་ཆ་ཤས་ཅན། །ཡན་ལག་གཅིག་སོགས་ལྡན་ལྡན་མིན།  །མི་མཉམ་ཁྱད་པར་འགལ་དང་རྒྱུ། །སྦྱར་བ་དཔེ་ཟློག་འགོག་པ་དང༌།  །མཉམ་འཇོག་གཟུགས་ཅན་གྱི་གཟུགས་ཅན།  །བསྙོན་དོར་གཟུགས་ཅན་དང་ཉི་ཤུ། །༈ཚིག་གཅིག་ལ་ནི་གནས་པ་ཡིས།  །ངག་ཀུན་ལ་ཕན་གསལ་བྱེད་དོ།  །རིགས་དང་བྱ་བ་ཡོན་ཏན་དང༌།  །རྫས་ཀྱི་ཐོག་མའི་གསལ་བྱེད་དང༌།  །དེ་བཞིན་རིགས་དང་བྱ་བ་དང༌།  །ཡོན་ཏན་རྫས་ཀྱི་བར་གསལ་བྱེད། །རིགས་དང་བྱ་བ་ཡོན་ཏན་དང༌།  །རྫས་ཀྱི་མཐའ་མའི་གསལ་བྱེད་དང༌། །འཕྲེང་བ་འགལ་དོན་དོན་གཅིག་པ། །སྦྱར་བའི་གསལ་བྱེད་དང་བཅུ་དྲུག །༈ཐོག་བར་མཐའ་གང་ཚིག་དོན་བཟླས། །དོན་བསྐོར་ཚིག་བསྐོར་གཉིས་ཀ་བསྐོར། །༈དགག་པ་བརྗོད་པ་འགོག་པ་སྟེ། །བྱུང་བ་མངོན་གྱུར་འབྱུང་འགྱུར་འགོག །ཆོས་དང་ཆོས་ཅན་རྒྱུ་དང་འབྲས། །རྗེས་གནང་དབང་དང་མ་གུས་དང༌། །ཤིས་བརྗོད་རྩུབ་མོ་གྲོགས་འབད་པ། །གཞན་དབང་ཐབས་དང་ཁྲོ་མྱ་ངན།  །འགྱོད་དང་ཐེ་ཚོམ་སྦྱར་བ་དང༌། །དོན་གཞན་རྒྱུས་འགོག་ཉི་ཤུ་གསུམ། །༈གང་ཞིག་དངོས་འགའ་རབ་བཀོད་ནས།  །སྒྲུབ་བྱེད་ཅན་གཞན་དོན་གཞན་བཀོད། །ཀུན་ཁྱབ་ཁྱད་པར་ལ་གནས་དང༌།  །སྦྱར་བ་ཅན་དང་འགལ་བ་ཅན། །མི་འོས་བྱེད་དང་འོས་པའི་དང༌། །འོས་ཤིང་མི་འོས་དེ་བཟློག་བརྒྱད། །༈སྒྲས་ཟིན་པ་འམ་རྟོག་པ་ཡིས། །མཚུངས་གྱུར་དབྱེ་བ་ལྡོག་པ་ཅན། །གཅིག་བཟློག་གཉིས་ཀའི་བཟློག་པ་ཅན།  །སྦྱར་དང་འགོག་དང་གཏན་ཚིགས་དང༌། །དབྱེ་ཙམ་ལྷག་དང་སྒྲ་མཚུངས་པ།  །རྟོགས་མཚུངས་རིགས་མཐུན་ལྡོག་པ་ཅན། །༈རབ་གྲགས་རྒྱུ་བཟློག་ཅུང་ཟད་ཙམ།  །སྟོན་པ་དེ་ནི་སྲིད་པ་ཅན།  །རྒྱུ་འབྲས་སྟོན་ལ་ཕྱི་དང་ནང༌།  །རང་གི་ངོ་བོ་ཅན་ཙམ་དང་གསུམ། །༈དངོས་པོ་འགའ་ལ་བསམས་བྱས་ནས།  །དེ་དང་མཚུངས་པའི་དངོས་པོ་གཞན། །བསྡུས་པའི་ཚུལ་གྱིས་བརྗོད་བྱེད་དོ། །སྤྱི་དང་ཁྱད་གཞི་ཐ་དད་དང༌། །ཁྱད་ཆོས་ཐ་དད་ཐ་དད་མིན། །སྔོན་མེད་བསྡུས་པ་བརྗོད་དང་བཞི། །༈ཁྱད་པར་བརྗོད་འདོད་བློ་གང་གིས།  །འཇིག་རྟེན་མཚམས་ལས་བརྒལ་གྱུར་པ། །ཁྱད་འཕགས་ཐེ་ཚོམ་ངེས་པ་དང༌། །གྲགས་པ་བརྗོད་པའི་ཕུལ་བྱུང་བཞི། །༈སེམས་ལྡན་དག་གམ་ཅིག་ཤོས་ཀྱི། །གནས་ལུགས་ཇི་ལྟར་གནས་པའི་ཚུལ། །གང་དུ་རྣམ་གཞན་རབ་རྟོག་པ། །དོན་གྱི་སེམས་དང་སེམས་མེད་གཉིས། །སྒྲ་ཡིས་སྙམ་དང་དོགས་དང་ངེས། །འདྲ་དང་མིན་ནམ་བཞིན་ཞེས་དྲུག །༈རྒྱུ་ནི་བྱེད་པོ་ཤེས་བྱེད་དེ། །སྐྱེད་བྱེད་ཉམས་དང་རྣམ་འགྱུར་དང༌།  །འཐོབ་དང་ཕྱིས་དུས་ནང་ཤེས་བྱེད། །སྔ་ཞིག་ཕན་ཚུན་སྤང་ནས་མེད། །བཟློག་སྐྱེད་རིང་འབྲས་ལྷན་ཅིག་རྒྱུ། །འབྲས་སྔ་རིགས་མིན་རིགས་བཅུ་དྲུག །༈ཕྲ་མོ་བརྡ་ཐབས་སེམས་སུ་ཐོན། །ཟུར་དང་རྣམ་པའི་ཕྲ་མོ་གཉིས།  །༈ཆ་ནི་ཆ་ཡི་དངོས་པོ་ཡི། །རང་བཞིན་ངེས་པར་གསལ་བ་སྒྲིབ།  །འོས་དང་མི་འོས་སྨད་པ་དང༌། །བསྟོད་དེ་གསལ་སྒྲིབ་ཆ་རྒྱན་བཞི། །༈དངོས་པོ་རབ་ཏུ་བསྟན་པ་རྣམས།  །རིམ་བཞིན་རྗེས་སྟོན་རིམ་པ་ཅན། །༈དགའ་བ་མཆོག་ཏུ་དགའ་བར་བརྗོད། །དངོས་ཐོབ་གཟུགས་བརྙན་དགའ་བ་གཉིས།  །་༈ཉམས་ལྡན་ཡིད་དུ་འོང་བ་ཡི། །སྒེག་སོགས་ཉམས་དང་ལྡན་ཞེས་བརྗོད། །སྒེག་དྲག་དཔའ་བ་སྙིང་མི་སྡུག །བཞད་གང་རྨད་བྱུང་འཇིགས་རུང་བརྒྱད། །༈གཟི་བརྗིད་ཅན་ནི་ནང་ཉིད་དུ། །ང་རྒྱལ་འཕེལ་བར་བྱེད་པའི་ཚིག །༈དངོས་སུ་མ་བརྗོད་འགྲུབ་བྱའི་ཕྱིར། །གཞན་དག་བརྗོད་པ་རྣམ་གྲངས་བརྗོད། །༈ཀུན་ཕན་འགའ་ཞིག་བརྩམ་པ་ལ། །དེ་ཡི་སྒྲུབ་བྱེད་ཕུན་ཚོགས་གང༌། །༈རྒྱ་ཆེ་བླ་མེད་གང་བརྗོད་པ། །བསམ་དང་འབྱོར་པ་རྒྱ་ཆེ་གཉིས།  །༈བསྙོན་དོར་མིན་ཞེས་དོན་གཞན་སྟོན།  །ཆོས་ཡུལ་རང་བཞིན་བསྙོན་དོར་གསུམ། །༈སྦྱར་བ་གཟུགས་གཅིག་ལྡན་པའི་ཚིག །དུ་མའི་དོན་ཅན་ཉིད་དུ་འདོད། །ཐ་དད་མིན་དད་ཐ་དད་འདྲ།  །བྱ་ཐ་དད་མིན་བྱ་མི་འགལ། །འགལ་ལས་ངེས་ཅན་ངེས་པ་འགོག །འགལ་མེད་འགལ་བ་ཅན་དང་དགུ །༈ཁྱད་བརྗོད་ཡོན་ཏན་རིགས་སོགས་དངོས། །གང་ཞིག་མ་ཚང་ཉིད་སྟོན་པ།  །ཡོན་ཏན་རིགས་དང་བྱ་བ་རྫས། །རྒྱུ་ཡི་ཁྱད་པར་བརྗོད་པ་ལྔ༌།  །༈བརྗོད་འདོད་མཚུངས་བྱས་འགའ་ཞིག་བསྒྲགས།  །བསྟོད་དང་སྨོད་པའི་མཚུངས་སྦྱོར་གཉིས། །༈འགལ་ཟླ་སྒྲུབ་བྱེད་སླད་དུ་ནི།  །འགལ་རྣམས་ལྷན་ཅིག་ཡང་དག་འགྲོགས། །ཁྱད་གཞི་ཐ་དད་བྱ་བ་འགལ། །གཞི་གཅིག་ཡོན་ཏན་འགལ་བ་དང༌།  །རྫས་འགལ་རྫས་དང་ལས་འགལ་བ། །བྱ་བ་འགལ་དང་སྦྱར་འགལ་དྲུག །༈སྐབས་མིན་འདོད་པས་བསྟོད་པ་ནི། །སྐབས་སུ་མ་བབ་བསྟོད་པ་ཡིན། །༈སྨོད་བཞིན་བསྟོད་ནས་རང་བཞིན་ཉིད།  །གང་དུ་ཉེ་བར་ཐོབ་གྱུར་པ། །མཐུ་དང་དཔའ་བ་བསྟོབས་ཕུན་ཚོགས། །ཟོལ་གྱིས་བསྟོད་པ་རྣམ་པ་གསུམ།  །དེ་མཚུངས་འབྲས་འགའ་སྟོན་བྱེད་པ། །༈མཆོག་དང་མཆོག་མིན་ངེས་བསྟན་གཉིས། །༈ཡོན་ཏན་ལས་རྣམས་ལྷན་ཅིག་གི །དངོས་པོ་བརྗོད་པ་ལྷན་ཅིག་བརྗོད། །ཡོན་ཏན་ལས་དང་བྱ་བ་གཅིག །ལྷན་ཅིག་བརྗོད་པའི་དབྱེ་བ་གསུམ། །༈ཡོངས་བརྗེས་དོན་རྣམས་ཕན་ཚུན་ནི། །བསྣོལ་བའི་ཚུལ་གྱིས་བརྗོད་པ་གང༌། །༈མངོན་པར་འདོད་པའི་དངོས་པོ་ལ། །སྨོན་པ་ཤིས་བརྗོད་ཅེས་བྱའོ། །༈ཐ་དད་རྒྱན་རྣམས་བསྲེས་པ་ནི།  །སྤེལ་མ་དག་ཏུ་བརྗོད་པ་སྟེ། །གཅིག་ལ་གཅིག་བརྟེན་སྟོབས་མཚུངས་པའི། །རབ་སྤེལ་རྒྱན་ནི་གཉིས་སུ་འདོད། །༈སྙན་ངག་མཁན་བསམ་དགོངས་པ་སྟེ། །སྙན་ངག་གྲུབ་པར་གང་གནས་པ།  །རྒྱུན་གྱི་ཡུལ་ལ་ཡོད་ཡོན་ཏན། །དེ་ནི་དགོངས་པ་ཅན་ཞེས་བརྗོད། །
༈ ཟུང་ལྡན་ཁྱད་གཞན་དབྱངས་སོགས་ངེས། །གབ་ཚིག་དང་ནི་སྐྱོན་སེལ་བཅས། །༈ཟུང་ལྡན་ཡི་གེ་ཚོགས་པ་ནི། །བསྐོར་བའི་ངོ་བོ་ཅན་ཉིད་དོ། །༈མ་ཆོད་བར་ཆོད་ཆོད་མ་ཆོད།  །གནས་ཡོད་མཐའ་ཐོག་ཀུན་ཟུང་ཆེན། །འདྲེས་དང་བཟློག་བཅས་ཟུང་ལྡན་དགུ །རྐང་པ་གཅིག་གཉིས་གསུམ་བཞི་ལ། །རེ་རེ་གཉིས་གཉིས་གསུམ་གསུམ་བཞིར། །བར་མ་ཆོད་པ་བཅོ་ལྔ་ཡོད།  །བར་དུ་ཆོད་པ་རྐང་པ་ནི། །གཉིས་རེར་ཡོད་པའི་དབྱེ་བ་དྲུག  །གསུམ་རེར་ཡོད་པ་གསུམ་དང༌། །བཞི་ཡོད་གཅིག་སྟེ་རྣམ་བཅུ་དང༌། །ཆ་གཉིས་ཡོད་པའི་དབྱེ་བ་གསུམ། །བར་དུ་ཆོད་པ་བཅུ་གསུམ་ཡོད། །བར་ཆོད་མ་ཆོད་བདག་ཉིད་ཀྱི། །་རྣམ་རྟོག་དབྱེ་བ་གསུམ་དུ་ཡོད། །གནས་ནས་ཡོད་པར་བཞི་ཀ་ཡི།  །དབུས་ཡོད་མཐའ་དང་བར་མཐའ་དང༌། །ཐོག་བར་དག་དང་ཐོག་མཐའ་གཉིས།  །གནས་གསུམ་མཉམ་པར་ཡོད་པ་ལ། །བར་ཆོད་ཆོད་ཅིང་མ་ཆོད་པ། །གཉིས་གཉིས་སྦྱར་བས་བཅུ་གཉིས་སོ།  །རྐང་གཉིས་མཐའ་ཐོག་སྦྱར་བ་ནི། །འདུས་བྱས་རང་དབང་ཉིད་ཀྱི་བཤད། །༈ཀུན་ཏུ་ཟུང་ལྡན་བཅུ་བཞི་སྟེ།  །ཕྱེད་བཟླས་ཡང་དག་སྦྱར་བ་ཡི། །དབྱེ་བ་གསུམ་དང་དེས་ལས་གཞན། །རྐང་པ་ལན་གཅིག་བཟླས་པ་དྲུག །ལན་གཉིས་བཟླས་པའི་དབྱེ་བ་གསུམ། །ལན་གཅིག་བཟླས་དང་ཚིགས་བཅད་བཟླས། །༈རྐང་བཞི་གཅིག་པ་ཟུང་ལྡན་ནི།  །ཆེན་པོར་བརྗོད་ཅིང་བྱ་བ་གཞན། འདྲེས་པ་བར་དུ་ཆོད་པ་དང༌། །མ་ཆོད་ལ་སོགས་བསྲེས་པའོ།  །རྐང་ཕྱེད་ཚིགས་བཅད་སྤྱོད་ཡུལ་ཅན། །ལུགས་བཟློག་བསྐོར་བ་ཟུང་ལྡན་བཟློག །རྐང་གཅིག་ཚིགས་བཅད་ཕྱེད་བཟློག་དང༌། །རངས་པོར་བཟློག་པ་རྣམ་གསུམ་འདོད། །	༈བྱ་དཀའི་ཁྱད་པར་གཞན་བསྟན་པར།  །གླང་འགྲོས་ཕྱེད་འཁོར་ཀུན་འཁོར་གསུམ། །གླང་འགྲོས་ཕྱེད་ཀྱི་ཡི་གེ་རྣམས། །གཅིག་གིས་བར་ཆོད་གཟུགས་གཅིག་ཉིད།  །གལ་ཏེ་ཚིགས་བཅད་ཕྱེད་འཁོར་ན། །ཕྱེད་དུ་འཁོར་བ་ཞེས་པར་བརྗོད།  །གལ་ཏེ་ཀུན་ཏུ་འཁོར་བ་ན། །ཀུན་ཏུ་བཟང་པོ་ཞེས་པར་འདོད། །༈ དབྱངས་སོགས་ངེས་པའི་བྱ་དཀའ་ལ། །དབྱངས་དང་གནས་དང་གསལ་བྱེད་གསུམ། །དབྱངས་ལ་བཞི་གསུམ་གཉིས་ངེས་དང༌།  །གཅིག་ངེས་པ་ལ་རྣམ་པ་ལ། །གནས་ངེས་པ་ལ་བཞི་གསུམ་གཉིས། །གཅིག་གི་དབྱེ་བས་རྣམ་པ་བཞི།  །གསལ་བྱེད་ཡི་གེ་ངེས་པ་ལ། །བཞི་དང་གསུམ་གཉིས་གཅིག་དང་བཞི། །
	༈གབ་ཚིག་བཞད་གད་གསང་སྨྲ་དང༌།  །ཕ་རོལ་རྨོངས་བྱེད་ཉེར་མཁོ་ལྡན། །ཀུན་ཚོགས་སླུ་བྱེད་རིམ་པ་བྲལ། །རབ་བཅོམ་མཐུན་གཟུགས་རྩུབ་མོའི་ཚིག །གྲངས་དང་རབ་རྟོག་མིང་དུ་འདུས། །སྒྲིབ་དང་མཐུན་སྒྲ་རྨོངས་པ་དང༌། ཡོངས་འཕྲོག་གཅིག་སྒྲིབས་གཉིས་ཀ་སྒྲིབས། །ཡོངས་སུ་འདྲེས་དང་བཅུ་དྲུག་གོ །དོན་ཉམས་དོན་འགལ་དོན་གཅིག་པ། །ཐེ་ཚོམ་ཅན་དང་རིམ་པ་ཉམས། །སྒྲ་ཉམས་གཅོད་མཚམས་ཉམས་པ་དང༌། སྡེབ་སྦྱོར་ཉམས་དང་མཚམས་སྦྱོར་བྲལ། །ཡུལ་དུས་སྒྱུ་རྩལ་འཇིག་རྟེན་དང༌། །རིགས་ལུང་དག་དང་འགལ་བ་སྟེ།  །སྐྱོན་བཅུ་དག་དང་དམིགས་བསལ་ན། །གང་ཡིན་རྣམས་ཀྱང་ངེས་པར་གྱིས། །
༈བསྡེབས་པས་སྐྱེ་བོ་མཐའ་དག་གིས། །སྙན་ངག་ལ་སོགས་རིགས་གནས་བཅུར། །ཐོས་བསམ་སྒྲོ་འདོགས་རབ་ཆོད་ནས། །ཀུན་མཁྱེན་གནས་སུ་མྱུར་བགྲོད་ཤོག །
ཅེས་སྙན་ངག་མེ་ལོང་གཞུང་གི་དགོངས་དོན་དབྱངས་ཅན་དགའ་བསྐྱེད་ཅེས་བྱ་བ་འདི་ནི། །སྙན་ངག་མེ་ལོང་གཞུང་ལ་ཐོས་བསམ་བགྱིད་པའི་བློ་གསལ་རྣམ་ཀྱིས་ཐོག་མར་བཟུང་བདེའི་ཆེད་དུ་བཀྲས་ལྷུན་དཀའ་ཆེན་བློ་བཟང་བཟོད་པས་སྦྱར་བའོ།།

ཞུ་སྒྲིག་པའི་མཇུག་གླེང༌།

མདོ་སྔགས་རིག་གནས་མཁྱེན་པའི་བློ་གྲོས་རྩལ།།
འདབ་བཟང་འདབ་མའི་ཤུགས་ཀྱིས་མི་མཚོན་པར།།
དཀའ་བརྒྱ་བཟོད་པའི་བཤེས་གཉེན་ཆེན་པོ་དེས།།
ཤེས་བྱའི་གནམ་མཐའ་གཞལ་བའི་ཚུལ་འདིར་གཟིགས།།
	མཁས་པའི་དབང་པོ་བཀྲས་ལྷུན་དཀའ་ཆེན་བློ་བཟང་བཟོད་པས་མཛད་པའི། ལུང་སྟོན་པ་སུམ་ཅུ་པ་དང་ལེགས་བཤད་ལྗོན་དབང་སྦྱར་བའི་རྣམ་བཤད་ཐོན་མིའི་འགྲེལ་པ་རབ་ཏུ་གསལ་བའི་སྣང་བྱེད་དང༌། ལུང་སྟོན་པ་རྟགས་ཀྱི་འཇུག་པ་དང་དཀའ་གནད་གསལ་བའི་མེ་ལོང་སྦྱར་བའི་རྣམ་བཤད་ཐོན་མིའི་འགྲེལ་པ་རབ་ཏུ་གསལ་བའི་སྣང་བྱེད། སྙན་ངག་མེ་ལོང་གཞུང་གི་དགོངས་དོན་དབྱངས་ཅན་དགའ་བསྐྱེད་བཅས། བཀྲས་ལྷུན་དཀྱིལ་ཁང་སྤྲུལ་པའི་སྐུ་རིན་པོ་ཆེ་མཆོག་གིས་གོ་སྒྲིག་དཔེ་སྐྲུན་གནང་བར་རྗེས་སུ་ཡི་རང་ཞུ་བ་དང་ཆབས་ཅིག ཞུ་སྒྲིག་བྱས་པ་བརྒྱུད་གསུང་རྩོམ་འདིའི་ཁྱད་ཆོས་ཐད་ཅུང་ཟད་གླེང་འདོད་བྱུང༌། 
སྤྱིར་བོད་ཕྱི་ནང་གཉིས་སུ་སུམ་རྟགས་རྩ་འགྲེལ་འདྲ་མིན་སྣ་ཚོགས་ཡོད་པ་ཀུན། རང་གི་སྐད་ཡིག་རིག་ཞེན་གྱི་རྣམ་པར་གསལ་བྱེད་དུ་ངེས་པས་བསྔགས་བརྗོད་ཞུ་འོས་སུ་ལོས་མཆིས། འོན་ཀྱང་འགྲེལ་རྩོམ་མི་ཉུང་བ་ཞིག་ནི། རྣམ་གྲངས་གསལ་བྱེད་ཙམ་ལས་འབུར་དུ་ཐོན་པའི་ཁྱད་ཆོས་འདི་འདུག་ཅེས་དམིགས་འཛུགས་བྱེད་ས་མེད་པ་ལྟ་བུ་དང༌། ཐ་ན་སུམ་རྟགས་ཀྱི་དགོངས་དོན་དངོས་ལས་རྒྱང་རིང་དུ་སོང་བའི་བཤད་པ་ཡང་མི་ཉུང་བ་རེ་ཐོན་ཡོང་གི་ཡོད་པ་མཁྱེན་གསལ་རེད། ད་དུང་དེ་རིགས་ཉུང་ཤས་རེ་ནི་ལམ་འགྲོ་དང་ཀླུང་རྟ་རྒྱུགས་ནས་རྒྱུན་སྤྱོད་སློབ་ཚན་གྲས་ལ་སླེབས་སོང་བའང་མཐོང་རྒྱུ་ཡོད། གསུང་རྩོམ་འདིར་མཚོན་ན་སུམ་རྟགས་རྩ་འགྲེལ་གྱི་དགོངས་པ་དང་མཐུན་པ་བཤད་མ་དགོས་པའི་ཐོག སྔོན་གྱི་སུམ་རྟགས་འགྲེལ་བ་དུ་མའི་ནང་མི་གསལ་བའི་ཁྱད་ཆོས་འབུར་དུ་ཐོན་པ་འགའ་ཞིག་ཀྱང་མཐོང༌། སྤྱིར་མཁས་པའི་རྩོམ་ཆོས་ལ་ཞིབ་ཅིང་བརྟག་ན། རང་རང་གྱི་ཁྱད་ཆོས་དམིགས་བསལ་བ་ཞིག་ངོས་འཛིན་བྱེད་རྒྱུ་ཡོད་པ་སྨྲོས་མེད་རེད།
	རྣམ་བཤད་འདིའི་ལ་དོན་གྱི་སྐོར་ལ། རྟགས་འགྲེལ་དཀའ་གནད་གསལ་བའི་མེ་ལོང་དུ། ན་ལ་གཉིས་དེ་ཉིད་ལ་མི་འཇུག་པ་དེ་སྨྲ་སྒོའི་རང་ལུགས་ཕྱོགས་སྔ་མའི་ཚུལ་དུ་འགྲེལ་བ་ནི། དེ་སྔོན་མཁས་པ་སུས་ཀྱང་མ་དགོངས་པའི་ལེགས་བཤད་རིན་ཐང་བྲལ་བ་ཞིག་རེད། རྒྱུ་མཚན་ནི་ཚད་མ་རིག་པའི་གཞུང་དུ། བ་ལང་ལ་བ་ལང་མ་ཡིན་པ་མེད། ཅེས་པའི་ལ་ཡིག་དང་། བ་ལང་ལ་རྭ་ཡོད་ཅེས་པའི་ལ་ཡིག་གཉིས་ཀྱི་ཁྱད་པའི་སྟེང་ནས། རིགས་ལམ་མཁྱེན་མཁན་དང་གཞུང་ཆེན་མོའི་ནང་དུ་ཐོས་བསམ་གྱིས་འཇུག་མྱོང་མཁན་ཞིག་ཡིན་ཕྱིན་ཆད། ལ་ཡིག་དེ་ཉིད་ལ་འཇུག་པ་ཞལ་བཞེས་མི་གནང་ཀ་མེད་ཡིན་པ་དང༌། སྨྲ་སྒོ་རྩོམ་པ་པོ་རྒྱ་གར་གྱི་སློབ་དཔོན་དྲན་པའི་ཡེ་ཤེས་ཡིན་པ་ཆ་བཞག་ནའང༌། བོད་དུ་ལོ་བདུན་ཙམ་ཟིན་རྗེས་བྲིས་པ་ཡིན་པས། བོད་སྐད་ཡོངས་རྫོགས་ཆ་ལག་ཚང་བ་ཞིག་མཁྱེན་མི་ཐུབ། སྨྲ་སྒོ་ལ་དྭོགས་གཞི་དང་དགག་བཞག་གནང་མཁན་མང་བའི་རྒྱུ་མཚན་ཡང་དེ་ག་རང་ཡིན༌། དེར་བརྟེན་དངུལ་ཆུ་ཡབ་སྲས་ཀྱིས་ཀྱང་ན་ལ་གཉིས་དེ་ཉིད་ལ་འཇུག་པ་བཞེད་པ་དང༌། དེའི་ཁུངས་སུ་སུམ་ཅུ་པའི་རྩ་བར། ལ་སྒྲའི་དོན་གྱི་འཇུག་པ་བཤད་པའི་སྐབས། ལས་དང་ཆེད་དང་བརྟེན་གནས་དང༌། ། དེ་ཉིད་ཚེ་སྐབས་ལ་སྒྲ་ཡིན། །ཞེས་པའིརྩ་གཞུང་དྲངས་ཏེ། ལུང་རིགས་གཉིས་ཀའི་ལམ་ནས་དགག་བཞག་རྒྱ་ཆེར་གནང་འདུག་པ་འདི་ནི། དྲི་མ་མེད་པའི་ལུང་རིགས་གཉིས་ལྡན་གྱི་ལེགས་བཤད་རིན་ཐང་བྲལ་བ་ཞིག་ཡིན་མིན་བརྡ་སྤྲོད་དང་གཏན་ཚིགས་གསུང་རབ་གསུམ་གར་ཐོས་པའི་བག་ཆགས་ངེས་ཅན་རེ་ཡོད་མཁན་ཞིག་ཡིན་ཕྱིན་ཆད་མཁྱེན་ངེས་རེད། ས་བཅད་སྒྲིག་སྟངས་ཐད་སུམ་ཅུ་པའི་རྩ་གཞུང་ནས་མ་བཤད་པའི་ཚིག་ཕྲད་ཞེས་སོགས་ཀྱི་ཁོངས་སུ་དོན་ཚན་བཞིར་ཕྱེས་ཏེ། འགྲེལ་ཚིག་ལྗོན་དབང་དང་སྦྱར་ནས་གསེས་བཀྲོལ་གནང་ལུགས་འདི་ཡང་འཆད་པའི་གོ་རིམ་འགྲིགས་ཤིང༌། ཉན་བཤད་བདེ་བའི་ཆེ་བ་འབུར་དུ་ཐོན་འདུག རྟགས་འཇུག་རྩ་འགྲེལ་གྱི་རྣམ་བཤད་ཐད། བྱ་བྱེད་ལས་གསུམ་གྱི་གོ་དོན་དང་དབྱེ་བ་ཕྱེ་བའི་ནང་། རྒྱུ་འབྲས་ལ་ལྟོས་པའི་བྱ་བྱེད་ལས་གསུམ་དང༌། མཚན་མཚོན་ལ་ལྟོས་པའི་བྱ་བྱེད་ལས་གསུམ། ཚད་འབྲས་ལ་ལྟོས་པའི་བྱ་བྱེད་ལས་གསུམ། བརྡ་སྤྲོད་རིག་པའི་གཞུང་ནས་འབྱུང་བའི་བྱ་བྱེད་ལས་གསུམ་སོ་སོར་གཞུང་ཆེན་པོའི་དགོངས་པ་དང་འབྲེལ་ནས་འགྲེལ་བརྗོད་གནང་འདུག་པ་ནི། ཤེས་བྱའི་མཁའ་མཐར་གཤོག་པ་ལ་གསུང་རབ་དང་བརྡ་སྤྲོད་གཉིས་ཀ་མཁྱེན་པའི་འདབ་གཤོག་གཉིས་ལྡན་གྱི་མཁས་པའི་ལེགས་བཤད་འབུར་དུ་ཐོན་པ་ཞིག་རེད། སྔོན་བྱོན་མཁས་པའི་གསུང་རབ་ཏུ། གནད་འདི་དག་གྲ་མ་ཉམས་ཤིང་གྲུ་མ་ཆགས་པར་ཡོད་མོད། འོན་ཀྱང་གསལ་ཁ་དོད་པའི་སྒོ་ནས་སྡེ་ཚན་རྣམ་གྲངས་དབྱེ་ཞིབ་འདི་འདྲ་གནང་བ་ནི། སྔོན་མེད་ལེགས་བཤད་རིན་ཐང་བྲལ་བ་ཞིག་ཡིན་པ། བརྡ་སྤྲོད་དང་གསུང་རབ་གཉིས་ཀ་མཁྱེན་མཁན་ཞིག་ཡིན་ཕྱིན་ཆད་གནད་འདི་དག་ཅིས་ཀྱང་མཁྱེན་ངེས་རེད། དེས་ན་གདན་ས་ཆེན་པོའི་རིག་པ་སྨྲ་བ་སྟག་སེང་ཁ་འཐབ་པ་ལྟ་བུའི་དྲན་དབང༌། དཔྱོད་ལྡན་མཁས་པའི་དབང་པོ་དང་བློ་གསལ་བ་ཚོས། རྡོ་རྗེ་ཕ་ལམ་གྱི་གཏེར་མཛོད་སྒོ་འབྱེད་པའི་ལྡེ་མིག་དང་འདྲ་བའི་ལེགས་བཤད་འདི་གཙིགས་ཆེར་འཛིན་ནས་ཅིས་ཀྱང་གཟིགས་གནང་འཚལ་ཞེས་ཞུ་རྒྱུ་ཡིན། ཁོང་གིས་མཛད་པའི་སྙན་ངག་གི་སྡོམ་ཚིག་འདི་ཡང༌། སྙན་གཞུང་མེ་ལོང་མའི་ཚིག་ཚོགས་བསྡོམས་པས་ཤོ་ལོ་ཀ་དྲུག་བརྒྱ་དྲུག་ཅུ་རྩ་དགུའི་སྒྲོམ་གཞི་ཡོངས་རྫོགས་ཚིགས་བཅད་རྒྱ་ཟིན་མིན་གྱི་ནང་དུ་ཧྲིལ་གྱིས་བསྡུས་པས། དངོས་གནས་སྙན་གཞུང་ཆ་ཚང་སློབ་མཁན་ཞིག་ཡིན་ན། གྲོང་ཁྱེར་འགྲིམས་པའི་ས་ཁྲ་དང་འདྲ་བ་འདི་མེད་ཐབས་མེད་ངེས་ཡིན། དཔེར་ན་འདུལ་བར་བསླབ་པའི་སྐབས་འདུལ་སྡོམ་ལ་བརྟེན་དགོས་པ་དང་གཅིག་མཚུངས་ཡིན། མཐའ་དོན་མཛད་པ་པོ་ལ་གུས་འདུད་དང༌། དཔེ་སྐྲུན་འབྲེལ་ཡོད་ཀུན་ལ་ཡི་རངས་ཞུ་བ་དང་ཆབས་ཅིག གངས་ཅན་བོད་ཀྱི་བརྡ་སྤྲོད་རིག་པའི་སྲོལ་རྒྱུན་ནམ་ཡང་མི་ནུབ་པའི་སྨོན་འདུན་ཞུ།
ཚིག་ལོའི་སྐྱུར་རྩི་དྲི་མས་མ་སྦགས་པ།།
ལེགས་བཤད་མངའ་རིས་སྟོད་ཀྱི་ཁམ་བུ་འདིས།།
དབུས་ལྗོངས་ལྷོ་མཐའི་ཨམྲའི་བྲོ་བ་ཡང༌།།
ཞེ་ལོག་སྐྱུར་ཁ་ལྡང་བ་བྱས་མིན་ནམ།།
གུས་འདུད་བཅས་དགེ་ལུགས་སྤྱི་འཐུས་རྒྱ་བོད་ཀྱི་གཙུག་ལག་སྨྲ་བ་བེ་རི་དགེ་བཤེས་འཇིགས་མེད་དབང་རྒྱལ་གྱིས། ས་བྱི་སྤྱི་ལོ་ ༢༠༠༩ ཟླ་བ་ ༡ ཚེས་ ༢ བཟང་པོ་བཅུ་འཛོམས་ཉིན་བྲིས་པ་དགེ་ལེགས་འཕེལ།།


ཐུགས་རྗེ་ཆེ་ཞུ།
དེབ་འདི་པར་རྩ་གློག་ཀླད་དུ་འཇུག་པ་ནས་སྒྲིག་སྦྱོར་དང་ཞུ་དག དེབ་གཟུགས་དང་རྒྱབ་ཤ་ཇུས་འགོད། མཐུན་འགྱུར་རོགས་རམ་གནང་མཁན་སོགས་ལ་འདིར་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་ཡིན། དེབ་འདིའི་མཛད་པ་པོའི་སློབ་མའི་གྲལ་མཐའ་བ་བཀྲས་ལྷུན་དཀྱིལ་ཁང་སྤྲུལ་མིང་པས། 


སུམ་རྟགས་རྩ་འགྲེལ་ཀྱི་རྣམ་བཤད་ཐོན་མིའི་དགོངས་གསལ་དང་།
སྙན་ངག་མེ་ལོང་གཞུང་གི་དགོངས་དོན་དབྱངས་ཅན་
དགའ་སྐྱེད།
བཀྲས་ལྷུན་མཁན་ཆེན་དཀའ་ཆེན་བློ་བཟང་བཟོད་པས་མཛད་པ།

ཞུ་དག་པ། སྐྱོང་ལྷ་རིན་པོ་ཆེ། སླེ་ལུང་སྤྲུལ་པའི་སྐུ། དཀའ་ཆེན་བློ་བཟང་ཤེས་རབ།
མ་སུ་རི་སློབ་དགེ་ཟུར་པ་སྨད་གཙང་བློ་བཟང་དཔལ་ལྡན།
བློ་སྟོན་པ། དགེ་བཤེས་ཐུབ་བསྟན་རིན་ཆེན།
མཐའ་མའི་ཞུས་ཆེན་དང་དེབ་གཞི་ཇུས་འགོད་པ། བེ་རི་དགེ་བཤེས་འཇིགས་མེད།
གློག་ཀླད་དུ་འཇུག་མཁན། བློ་བཟང་ཐུབ་བསྟན།
པར་སྐྲུན་ཞུ་ཡུལ། ལྡི་ལི་ཨར་ཆ་ན་དཔེ་སྐྲུན་ཁང༌།
པར་གཞི་དང་པོ། 2008 ཟླ་བ་ 11 པར་བསྒྲིགས།
པར་ཐེངས་དང་པོ། 2008 ཟླ་བ་12 པར་བསྐྲུན།
དེབ་ཚད།
ཚར་གྲངས། 500་ ཐམས་པ་བརྒྱབ།

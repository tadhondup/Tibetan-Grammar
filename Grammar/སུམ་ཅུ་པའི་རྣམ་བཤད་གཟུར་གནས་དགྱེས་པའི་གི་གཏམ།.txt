161.	སུམ་ཅུ་པའི་རྣམ་བཤད་གཟུར་གནས་དགྱེས་པའི་གི་གཏམ། ཁ་བ་རི་བའི་ཤེས་བྱའི་གཏེར་གྱི་མཛོད། །འདོད་རྒུ་ཆར་དུ་འབེབས་པའི་བྱེད་པོ་མཆོག།།མེས་དབོན་རྣམ་གསུམ་མཚུངས་མེད་བཀའ་དྲིན་དེ། །དྲན་བཞིན་མི་ཕྱེད་དད་པས་ཕྱག་བགྱི་འོ། །གངས་ལྗོངས་མི་ཤེས་མུན་པའི་སྨག་རུམ་ཀུན། །ཀུན་ནས་གསལ་མཛད་ཀུན་གྱི་མཛའ་བཤེས་མཆོག།།མཆོག་གྱུར་མཁས་པའི་གཙུག་རྒྱན་ཐོན་མིའི་དྲིན།  །དྲིན་ལན་གཞལ་དུ་མེད་པས་གཙུག་གི་མཆོག།། གང་དེའི་རིན་ཆེན་དགོངས་དོན་གཏེར་གྱི་མཛོད། །མཛད་མེད་ལོངས་སུ་སྤྱོད་པའི་དེད་དཔོན་མཆོག།།སྔོན་བྱོན་མཁས་གསུངཉི་ཟླའི་འོད་སྣང་གིས། །གངས་རིའི་ར་བར་ཁྱབ་ལ་ཅིས་མི་འདུད། །འདི་ན་རྒྱ་མཚོ་ལས་ནི་ཆུ་ཐིགས་བཞིན། །བོད་ཀྱི་བརྡ་སྤྲོད་ཕྱི་མོ་སུམ་ཅུ་པའི། །སྙིང་པོ་རང་བློས་གང་དཔོག་རང་འདྲ་ལ། །ཕན་ཕྱིར་བསྡུུས་དོན་ཙམ་ཞིག་འབྲི་ལ་བརྩོན། །དེ་ལ་བོད་ཀྱི་བརྡ་སྤྲད་པའི་གཞུང་སུམ་ཅུ་པའི་གཞུང་དོན་དངོས་འཆད་པ་ལ་གཉིས་ཏེ། སྦྱར་བྱ་ཡི་གེའི་རྣམ་བཞག་དང་།    སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པའོ།  །དང་པོ་ལ།    བོད་ཡིག་གི་དབྱངས་གསལ་ངོས་བཟུང་བ་དང་།  ཁྱད་པར་གྱི་དབྱེ་བ་བསྟན་པ་གཉིས་ལས།  	དང་པོ་ནི།	བོད་ཀྱི་བརྡ་ལ་ཉེ་བར་མཁོ་བའི་ཡི་གེ་ནི།	ཨཱ་ལིའི་བྱ་བ་གསལ་པོར་མཚོན་པར་བྱེད་པའི་ཡི་གེ་ཨི་ཨུ་ཨེ་ཨོ་བཞི་བཅས་དབྱངས་བཞི་དང་།	ཀཱ་ལི་བཚོན་པར་བྱེད་པ།	ཀ ཁ་ག་ང་།  ཅ་ཆ་ཇ་ཉ། ཏ་ཐ་ད་ན།	པ་ཕ་བ་མ།	ཙ་ཚ་
162.	ཛ་ཝ།		ཞ་ཟ་འ་ཡ།	ར་ལ་ཤ་ས།	ཧ་ཨ།		བཅས་གསལ་བྱེད་སུམ་ཅུའོ།	།གཉིས་པ། ཁྱད་པར་གྱི་དབྱེ་བ་བསྟན་པ་ལ། རྗེས་འཇུག་བཤད་པ།  ཡང་འཇུག་བཤད་པ།	སྔོན་འཇུག་བཤད་པ།		མི་འཇུག་པ་བཤད་པ།	དང་པོ་ནི། ག་ང་ད་ན་བ་མ་འ་ར་ལ་ས་བཅས་ལ་རྗེས་སུ་འཇུག་པའི་ཡི་གེ་བཅུའམ་མཐའ་རྟེན་གྱི་ཡི་གེ་བཅུ་ཞེས་བརྗོད་ཅིང་།	རྗེས་འཇུག་བཅུ་པོ་ཡི་གེ་གང་དང་གང་གི་རྗེས་སུ་གཇུག་ཅེ་ན།	མིང་གཞིའི་ཡི་གེ་ཐམས་ཅད་ལའོ།	།གཉིསཔ་ཡང་འཇུག་བཤད་པ་ནི།  རྗེས་འཇུག་བཅུ་པོ་དེ་ལས་ད་དང་ས་གཉིས་པོ་ནི་རྗེས་འཇུག་ཡིན་པ་མ་ཟད་རྗེས་འཇུག་གི་རྗེས་སུའང་འཇུག་པས་ཡང་འཇུག་ཀྱང་ཟེར་རོ།	།ཡང་འཇུག་དེ་གཉིས་འཇུག་ཡུལ་གང་འཇུག་ཅེ་ན།	ཡང་འཇུག་ད་ནི་རྗེས་འཇུག་ན་ར་ལ་གསུམ་དང་།	ཡང་འཇུག་ས་ནི་རྗེས་འཇུག་ག་ང་བ་མ་བཅས་ཀྱི་མཐར་འཇུག་གོ	།གསུམ་པ།	སྔོན་འཇུག་བཤད་པ་ནི།	གོང་གི་རྗེས་འཇུག་བཅུ་པོ་རྣམ་ལས།  ག་ད་བ་མ་འ་བཅས་ནི་རྗེས་འཇུག་ཡིན་པ་མ་ཟད་ཡི་གེ་རྣམས་ཀྱི་སྔོན་དུའང་འཇུག་པས་སྔོན་འཇུག་ལྔ་ཞེས་བརྗོད་དོན།	སྔོན་རྗེས་འདི་དག་གི་འཇུག་ཚུལ་ནི་རྟགས་འཇུག་གི་གཞུང་ལས་རྒྱས་པར་འཆད་དོ།	།རྗེས་འཇུག་བཅུ་ལས་ད་ནི་སྔོན་འཇུག་དང་།	རྗེས་འཇུག	ཡང་འཇུག་བཅས་ལ་འཇུག་པ་དང་། ག་བ་མ་འ་བཞི་ནི་སྔོན་འཇུག་དང་རྗེས་འཇུག་དག་ཏུ་འཇུག་པའོ།	།བཞི་པ། མི་འཇུག་པ་བཤད་པ་ནི།	ཀ་ཁ་ཅ་ཆ་ཇ་ཉ་ཏ་ཐ་པ་ཕ ་ཙ་ཚ་ཛ་ཝ་ཞ་ཟ་ཡ་ཤ་ཧ་ཨ་བཅས་ནི་སྔོན་རྗེས་གང་དུའང་མི་འཇུག་པས་མིང་གཞི་ཉི་ཤུའམ་མི་འཇུག་པ་ཉི་ཤུ་ཞེས་བརྗོད་དོ།	།སྤྱིེར་མིང་གཞི་ལ་གསུམ་སྟེ།	མིང་ཚིག་རྩོམ་པ་ཀུན་གྱི་གཞིར་གྱུར་པའི་མིང་གཞི་སུམ་ཅུ་སོ་བཞི་དང་། རྗེས་འཇུག་བཅུ་པོ་འཇུག་
163.	རུང་གི་ཆ་ནས་བཞག་པའི་མིང་གཞི་སུམ་ཅུ་དང་།	སྔོན་རྗེས་མིང་གསུམ་གྱི་ཟླས་དབྱེ་བའི་མིང་གཞི་ཉི་ཤུ་བཅས་སོ།	གཉིས་པ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ་ལ།	 རྗེས་འཇུག་ལ་ལྟོས་དགོས་པའི་ཕྲད་རྣམ་དབྱེ་དང་བཅས་པ་དང་།	ཕྲད་རང་དབང་ཅན་བཤད་པ་གཉིས་ལས།	དང་པོ་ནི།	སླར་བསྡུ།	ལ་དོན།	ཨི་ལྡན།	རྒྱན་སྡུད།	ལྷག་བཅས།	འབྱེད་སྡུད།	འབྱུང་ཁུངས།	འབོད་སྒྲ་བཅས་སོ། དང་པོ།		སླར་བསྡུ་བཤད་པ། སླར་བསྡུ་ནི་རྗེས་འཇུག་བཅུ་པོ་འཇུག་རུང་དུ་གྱུར་པའི་མིང་གཞིའི་ཡི་གེ་སུམ་ཅུའི་མཐར་ཁྱབ་མཉམ་དུ་འཇུག་པའི་རྗེས་སུ་འཇུག་པའི་ཡི་གེ་ག་ང་ད་ན་བ་མ་འ་ར་ལ་ས་རྣམས་ལ་རྣ་རུ་རེ་སྦྱར་བ་ན་གོ་ངོ་དོ་ནོ་བོ་མོ་འོ་རོ་ལོ་སོ་བཅས་དང་།	ད་དྲག་ཅན་གྱི་མཐར་འཇུག་པའི་ཏོ་བཅས་ཡིག་འབྲུ་བཅུ་གཅིག་པོ་ལ་སླར་བསྡུའམ།	ཟླ་སྡུད།	རྫོགས་ཚིག་བཅས་ཟེར་ཞིང་།	འདི་ནི་རྗེས་འཇུག་ལ་ལྟོས་དགོས་པའི་ཕྲད་ཡིན་ལ་རྣམ་དབྱེ་མ་ཡིན་པའི་གྲས་སོ། །ཕྲད་འདིའི་སྒྲ་སྦྱོར་ནི་ད་དྲག་ཅན་གྱི་མཐར་ཏོ་ཐོབ་པ་ལས་གཞན་རྣམས་ནི་མིང་ཚིག་གང་ཡང་རུང་བའི་མཐར་གནས་ཀྱི་ཡི་གེ་དང་མཐུན་པར་སྦྱར་དགོས་པ་ཡིན་པས་རྟོགས་སླ།ཁ་ཅིག་ན་རེད།  གོ་སོགས་ཡིག་འབྲུ་བཅུ་གཅིག་པོ་ཡིན་ན་སླར་བསྡུའི་ཕྲད་ཁོ་ན་ཡིན་པའི་ཁྱབ་བམ་ཞེ་ན།		དེ་ནི་དེ་ལྟར་མ་ངེས་ཏེ།	 ཆོས་བརྗོད་ཀྱི་མིང་ལ་ལྟོས་ནས་བཤད་ན་ཁྱབ་ཀྱང་།		བྱ་ཚིག་དང་ཆོས་ཅན་བརྗོད་པའི་མིང་ལ་ལྟོས་ནས་བཤད་ན་མ་ངེས་ཏེ།	བྱ་ཚིག་ལ་འཇུག་པ་རྟོགས་པའི་དོན་གྱི་གོ་དང་། ཆོས་ཅན་བརྗོད་པའི་མིང་ལ་འཇུག་པ་གདོང་གི་ངོ་དང་། 
164.	གྲངས་ལ་འཇུག་པའི་དོ།	ཕོ་མོ་གཉིས་ཀྱི་མོ།  ཁ་སྦྱོར་གྱི་འོ། ལོ་གྲངས་ཀྱི་ལོ། ཁ་ཡི་སོ་རྣམས་སླར་བསྡུའི་ཕྲད་མིན་པ་དང་། ཡང་ནོ་དང་བོ། ཏོ་རྣམས་ནི་སླར་བསྡུའི་ཕྲད་ལས་མིང་གཞན་ལ་མི་འཇུགདེས་ན་སླར་བསྡུའི་ཕྲད་ཀྱང་ཡིན་ལ་བྱ་ཚིག་ཀྱང་ཡིན་པ་གོ་དང་།	ཆོས་ཅན་བརྗོད་པའི་མིང་ཡང་ཡིན་ལ་སླར་བསྡུའི་ཕྲད་ཀྱང་ཡིན་པ་དོ།	མོ།	འོ།	རོ།	ལོ།	སོ།	བཅས་དང་།		སླར་བསྡུའི་ཕྲད་རྐྱང་པ་ཡིན་པ་ནོ།	བོ།	ཏོ།	བཅས་སོ།	།དེ་ལྟར་དབྱེ་བ་ཕྱེ་ནས་སླར་བསྡུའི་ཕྲད་རྣམས་ཀྱིས་དོན་ཅི་འདྲ་ཞིག་སྟོན་ཞེ་ན།  དེའི་ལན་གྱི་ཐོག་མར་འདི་ལྟར་ཤེས་དགོས་པ་སྟེ།	བོད་ཡིག་གི་བརྗོད་པ་ཅི་སྙེད་པ་ནི་ཆོས་ཅན་བརྗོད་པའི་མིང་དང་།	ཆོས་བརྗོད་ཀྱི་མིང་།	བྱ་བའི་ཚིག།ཕྲད་རྣམ་དབྱེ་བཅས་ལས་གྲུབ་པ་ཞིག་ཡིན་ཞིང་།	སླར་བསྡུའི་ཕྲད་རྣམས་མིང་དེ་དག་ཀུན་གྱི་མཐར་འཇུག་དང་མི་འཇུག་གི་དབྱེ་བ་དང་།	འཇུག་ན་དོན་གང་དང་གང་སྟོན་དགོས་པའི་ཚུལ་རྟོགས་དགོས་པ་ཡིན།  དེ་ནི་སླར་བསྡུའི་ཕྲད་ཙམ་མ་ཟད་ཕྲད་རྣམ་དབྱེ་གཞན་དག་ལའང་རིགས་བསྒྲེ་བར་བྱའོ། །སླར་བསྡུའི་ཕྲད་ཀྱིས་དོན་ཅི་ཞིག་སྟོན་པའི་ཐད་ལ་སྔར་གྱི་སུམ་འགྲེལ་ཁག་ཏུ་ནི་གང་ཡང་རུང་བའི་ཚིག་དོན་རྫོགས་པའི་དོན་ལ་འཇུག་པར་ཀུན་ཞལ་མཐུན་པ་དང་།	མཁས་པ་ལ་ལས་སླར་བསྡུ་ལ་སླར་བསྡུ་དངོས་དང་ཙམ་པོ་བའི་དབྱེ་བ་ཕྱེ་བ་དང་།	་དེ་ལ་མཁས་པ་ལ་ལས་དགག་བཞག་མཛད་པ་སོགས་ནི་གཞུང་དེ་དག་ཏུ་གསལ་བས་འདིར་བསྐྱར་ཟློས་ཀྱི་ཚུལ་དུ་བཀོད་མེད།  འདིར་བཤད་པ་ནི་སླར་བསྡུའི་ཕྲད་རྣམས་གོོངསྨོས་ལྟར་བོད་ཡིག་གི་བརྗོད་པའི་གྲུབ་ཆ་བཞི་གའི་མཐར་འཇུག་པར་འདོད་ཅིང་། དེ་ལས་དང་
165.	པོ་ཆོས་ཅན་བརྗོད་པའི་མིང་མཐར་སླར་བསྡུའི་ཕྲད་འཇུག་པ་ནི། དཔེར་ན་སྙན་ཞིང་འཇེབས་པའི་ངག་གོ་ལྟ་བུའི་ཚིག་སྦྱོར་ལ་བརྟགས་ཚེ་སྙན་འཇེབས་གཉིས་ཆོས་བརྗོད་ཀྱི་མིང་ཡིན་ཡང་སླར་བསྡུའི་ཕྲད་གོ་སྒྲའི་འཇུག་ཡུལ་དངོས་ནི་ཆོས་ཅན་བརྗོད་པའི་མིང་ངག་ཡིན་ཞིང་། སླར་བསྡུའི་ཕྲད་འདི་རིགས་ཀྱི་དོན་དུ་ཡིན་ཞེས་པའི་དོན་སྟོན་པ་སྟེ། འདི་ནི་སྙན་ཞིང་འཇེབས་པའི་ངག་ཡིན་ཞེས་པ་དང་ཁྱད་མ་མཆིས། དེ་བཞིན་དུ་ཐོག་མར་སློབ་དགོས་པ་ནི། རིག་པའི་གནས་ཆེན་ནི་བཅོ་བརྒྱད་དོ།	་རབ་བྱུང་གི་རྔུལ་གཟན་ཞེས་པ་ནི་གཟན་ནོ། ཆུའི་ཞེ་ས་ནི་ཆབ་བོ། འདི་ནི་ཡང་དག་པའི་ལམ་མོ། འདི་ནི་ཁོ་བོའི་ཕའོ། མཆོད་ཀོང་འདིའི་རྒྱུ་ནི་གསེར་རོ། གནས་འདི་ནི་རང་གི་ཡུལ་ལོ། འོ་མ་དང་། ཞོ་དང་། མར་དང་།  ཉ་ཤ་དང་། ཤ་དང་། ཤ་སྐམ་དག་ནི་བསོད་པའི་ཟས་སོ་ཞེས་པ་ལྟ་བུའི་སླར་བསྡུའི་ཕྲད་རྣམས་འཇུག་ཡུལ་རིམ་བཞིན་ངག་དང་། གཞུང་། བཅོ་བརྒྱད། གཟན། ཆབ། ལམ། ཕ། གསེར། ཡུལ། ཟས་བཅས་ནི་ཆོས་ཅན་བརྗོད་པའི་མིང་ཡིན་ལ། མིང་འདི་རིགས་ཀྱི་མཐར་སླར་བསྡུའི་ཕྲད་སྦྱར་ཚེ་གོང་སྨོས་ལྟར་ཡིན་ཞེས་པའི་དོན་དུ་གོ་དགོས་པ་ཡིན། གཉིས་པ་ ཆོས་བརྗོད་ཀྱི་མིང་གི་མཐར་སླར་བསྡུའི་ཕྲད་སྦྱར་བ། བྱ་རོག་གི་མདོག་ནི་ནག་གོ།  མི་འདིའི་གཤིས་རྒྱུད་ནི་ཤིན་ཏུ་བཟང་ངོ་། མི་དེའི་གཤིས་རྒྱུད་ནི་ཞི་ཞིང་ལྷོད་དོ། ཡུན་རིང་ནད་ཀྱིས་མནར་བའི་ལུས་རུད་ཅིང་ངན་ནོ། རྒྱ་མཚོ་གཏིང་ཟབ་བོ། ལས་ཀྱི་རེག་བྱ་འཇམ་མོ། རིང་ཚད་མཐོ་གང་གིས་དམའ་འོ། ཉི་འོད་ནི་གསལ་ལོ། ཡུལ་ལྗོངས་འདི་ཡུལ་ལྗོངས་གཞན་ལས་མཛེས་སོ་སོགས་སླར་བསྡུའི་ཕྲད་རྣམས་འཇུག་ཡུལ་རིམ་བཞིན། ནག བཟང་། ལྷོད། ངན། ཟབ། འཇམ། དམའ། གསལ། 
166.	མཛེས་རྣམས་ནི་ཆོས་བརྗོད་པའི་མིང་ཡིན་ལ། མིང་འདི་རིགས་ཀྱི་མཐར་སླར་བསྡུའི་ཕྲད་སྦྱར་ཚེ་གོང་གསལ་ཆོས་ཅན་བརྗོད་པའི་མིང་མཐར་སླར་བསྡུའི་ཕྲད་སྦྱར་བས་ཡིན་ཞེས་པའི་དོན་དང་ཅུང་མི་མཚུངས་ཏེ། དཔེར་ན། གོང་གི་དཔེ་བརྗོད་འདི་ནི་སྙན་ཞིང་འཇེབས་པའི་ངག་གོ་ཞེཔ་དང་། བྱ་རོག་གི་མདོག་ནི་ནག་གོ་ཞེས་པ་གཉིས་ཀྱི་ངག་དང་ནག་གཉིས་ཀྱི་མིང་མི་འདྲ་བ་ལྟར་སླར་བསྡུདའི་ཕྲད་སྦྱར་ཚེའང་དོན་སྟོན་ཚུལ་ཅུང་མི་འདྲ་བ་ཤེས་དགོས། ཞིབ་ཏུ་བརྟགས་ཚེ་ཆོས་བརྗོད་ཀྱི་མིང་རྣམས་ཀྱི་མཐར་པ་དང་པོ། བ་དང་བོ། མ་དང་མོ། སོགས་ཚིག་གྲོགས་སྦྱར་ཏེ། དེ་མཐར་མཐར་སླར་བསྡུའི་ཕྲད་སྦྱར་ཚེ་འོ་སྒྲ་ཁོ་ན་ལས་ཕྲད་གཞན་མི་འཇུག་པ་དང་། དོན་སྟོན་ཚུལ་ལའང་ཁྱད་ཅུང་ཟད་ཡོད་དེ།  དཔེར་ན  བྱ་རོག་གི་མདོག་ནིི་ནག་གོ་དང་།  བྱ་རོག་གི་མདོག་ནི་ནག་པོའོ་ཞེས་པའི་ཚིག་སྦྱོར་གཉིས་ལས་ནག་ལ་པོ་སྒྲ་མ་སྦྱར་ན་ནག་པོའི་ཆོས་དེ་ག་རང་ལ་སླར་བསྡུའི་ཕྲད་སྦྱར་བ་ཙམ་དང་།  ནག་པོ་ཞེས་པའི་སྒྲ་སྦྱར་བ་དང་དེ་ལ་སླར་བསྡུའི་ཕྲད་སྦྱར་ཚེ་ནག་པོ་ཡིན་ཞེས་པའི་དོན་སྟོན་པས་གོང་གི་ཆོས་ཅན་བརྗོད་པའི་མིང་དག་ལ་སླར་བསྡུའི་ཕྲད་སྦྱར་བ་དང་ཕྱོགས་མཚུངས་པ་ཡིན། དེའི་རྒྱུ་མཚན་ནིཁོ་བོས་བྲིས་པའི་(རྟགས་ཀྱི་འཇུག་པའི་དཀའ་འགྲེལ་གནད་ཀྱི་སྒྲོན་མེའི)ནང་ཆོས་བརྗོད་ཀྱི་མིང་དག་གི་མཐར་པོ་བོ་མོ་སོགས་མ་སྦྱར་ཚེ་ཆོས་བརྗོད་ཀྱི་མིང་ཡིན་པམ་ཟད་བྱ་ཚིག་ཙམ་དུ་འགྲོ་བའི་རྒྱུ་མཚན་དུ་མཐོ་གང་གིས་རིང་བ་དང་།  ཞེང་སོར་གང་གིས་ཆེ་བ་སོགས་བཀོད་པ་དང་།  ཡང་ཆོས་བརྗོད་ཀྱི་མིང་རྣམས་ཀྱི་རྗེས་སུ་ཅིང་ཞིང་ཤིང་སོགས་འཇུག་པའང་འདི་ལྟར། ཟབ་ཅིང་རྒྱ་ཆེ་བ། རལ་གྲི་རིང་ཞིང་རྣོ་བ། མཛེས་ཤིང་ཡིད་དུ་འོང་བ་སོགས་ཀྱི་ཅིང་ཞིང་ཤིང་དག་གི་ཕྲད་ནི་ལྷག་མ་ཡོད་ཙམ་སྟོན་པའི་ལ་སྒྲ་དང་འཇུག་པ་མཚུངས་ཤིང་། 
167.	ཕྲད་འདི་རིགས་ནི་བྱ་བའི་ཚིག་གི་མཐར་ཡོངས་ཁྱབ་ཏུ་འཇུག་པ་ལས་མིང་དངོས་ཏེ་ཆོས་ཅན་བརྗོད་པའི་མིང་མཐར་གཏན་ནས་མི་འཇུག་པ་ཡིན། ཆོས་བརྗོད་ཀྱི་མིང་དངོས་ཟབ་པ་དང་།  རྣོ་བ།  མཛེས་པ་སོགས་ཀྱི་མིང་མཐར་ཅིང་སོགས་ཀྱི་ཚིག་ཕྲད་མི་འཇུག་པ་དང་། བྱ་ཚིག་གི་མཐར་ཅིང་སོགས་འཇུག་ཚུལ་ཡང་དེ་ལས་མ་འདས་པ་ཡིན་པ་སོགས་ནི་ཞོར་འཕྲོས་ཀྱི་ཚུལ་དུ་བཤད་པ་ཡིན་པས་ཞིབ་མོའི་བློས་བརྟག་པར་བྱ་དགོས་པའི་གནས་སོ། གསུམ་པ།   བྱ་བའི་ཚིག་གི་མཐར་སླར་བསྡུའི་ཕྲད་འཇུག་ཚུལ་ནི།  སྤྱིར་བཤད་ན་ཐ་དད་པ་དང་་མི་དད་པ་གཉིས་ཀྱི་བྱ་ཚིག་དང་། བྱ་ཚིག་ཙམ་དུ་འགྲོ་བའི་རིགས་ཏེ་མདོར་ན་བྱ་ཚིག་ཀུན་གྱི་མཐར་སླར་བསྡུའི་ཕྲད་རྣམས་འཇུག་པ་ཡིན།  དེའང་ཞིབ་ཙམ་བཤད་ན།  དུས་མ་འོོངས་པ་དང་།  དངོས་པོ་གཞན།  བྱ་བའི་ལས།  བྱ་བྱེད་ལས་གསུམ་གྱི་ལས་སྟོན་བྱེད་བཅས་ཡིན་པའི་བྱ་ཚིག་གི་མཐར་སླར་བསྡུའི་ཕྲད་སྦྱར་བ། དཀར་ཡོལ་གཅག་གོ གདན་གདིང་ངོ་། དོན་བསྟན་ནོ། གོས་དགབ་བོ། དོན་བསམ་མོ། ཟས་བཟའ་འོ། ཅ་ལག་གཡར་རོ། དྲི་་བསལ་ལོ། མིང་གདགས་སོ་བཅས་ཀྱི་སླར་བསྡུའི་ཕྲད་རྣམས་ནི་བྱ་བའི་ལས་ཉིས་སྟོན་པའི་དོན་དུ་འཇུག་པ་ཡིན་ཏེ།  དཀར་ཡོལ་བཅག་པར་བྱའོ་དང་།  དཀར་ཡོལ་གཅག་གོ་གཉིས་དོན་གཅིག་མཚུངས་ཡིན་ཞིང་། དེ་བཞིན་ད་ལྟ་བ  དངོས་པོ་བདག་བྱདེད་པའི་ལས།  བྱ་བྱེད་ལས་གསུམ་གྱི་བྱེད་པ་སྟོན་ན་བྱེད་བཅས་ཡིན་པའི་བྱེད་ཚིག་གི་མཐར་སླར་བསྡུའི་ཕྲད་སྦྱར་བ། དཀར་ཡོལ་གཅོག་གོ གདན་འདིང་ངོ་། དོན་སྟོན་མོ། གོས་འགེབ་བོ དོན་སེམ་མོ། ཟས་ཟའོ། ཅ་ལག་གཡར་རོ། དྲི་མ་སེལ་ལོ། མིང་འདོགས་སོ་བཅས་ཀྱི་སླར་བསྡུའི་ཕྲད་རྣམས་ནི་བྱེད་པ་པོའི་ལས་ཉིད་སྟོན་པའི་དོན་
168.	དུ་འཇུག་པ་ཡིན་ཏེ།  དཀར་ཡོལ་གཅོག་པར་བྱེད་དང་།  དཀར་ཡོལ་གཅོག་གོ་གཉིས་དོན་གཅིག་མཚུངས་ཡིན་ཞིང་།  ཡང་དུས་འདས་པ་ཉིད་ལ་སླར་བསྡུའི་ཕྲད་སྦྱར་བ། དཀར་ཡོལ་བཅག་གོ གདན་བཏིང་ངོ་། གོས་བཀབ་བོ། དགྲ་བཅོམ་མོ། སྒོ་ཕྱེའོ། ཟས་སོགས་གཞན་ལ་སྟེར་རོ། དྲི་མ་བསལད་ཏོ། མིང་བཏགགས་སོ་སོགས་ནི་འདས་ཚིག་ཉིད་ལ་སླར་བསྡུའི་ཕྲད་སྦྱར་བ་ལས་དེས་དོན་གཞན་བསྟན་པ་ནི་གང་ཡང་མེད་ལ། གོང་མོས་ལྟར་བྱ་ཚིག་དང་བྱེད་ཚིག་གཉིས་ལ་སླར་བསྡུའི་ཕྲད་སྦྱར་བས་བྱ་བའི་ལས་དང་བྱེད་པའི་ལས་སྟོན་བྱེད་དུ་འགྱུར་བ་ཡིན་པ་སོགས་ཞིབ་མོ་བློས་བརྟག་པར་བྱའོ། སྐུལ་ཚིག་དང་དགག་སྒྲའི་སྐུལ་ཚིག་གཉིས་ལ་སླར་བསྡུའི་ཕྲད་མི་འཇུག་སྟེ།  དཀར་ཡོལ་ཆོག་ཅིག་ཅེས་པར་དཀར་ཡོལ་ཆོག་གོ་སོགས་མི་འཇུག་པ་དང་།  དཀར་ཡོལ་མ་གཅོག་ཅིག་ཅེས་པར་དཀར་ཡོལ་མ་གཅོག་གོ་ཞེས་མི་འཇུག་པ་ལྟར་སྐུལ་ཚིག་གཞན་ལའང་དེའི་རིགས་བསྒྲེ་བར་བྱའོ། ། བཞི་པ་ཕྲད་དང་རྣམ་དབྱེ་འགའ་ཞིག་གི་མཐར་སླར་བསྡུའི་ཕྲད་འཇུག་པ་ནི། ་རྣམ་དབྱེ་དང་པོའི་མཐར་སླར་བསྡུའི་ཕྲད་འཇུག་ཚུལ་ནི གོང་དུ་ཞིབ་ཙམ་བཤད་ཟིན་པ་ལྟར་དང་། རྣམ་དབྱེ་གཉིས་པ་ལས་སུ་བྱ་བའི་ལ་དོན་གྱི་རྐྱེན་མཐར་སླར་བསྡུའི་ཕྲད་འཇུག་པ་ནི། དེའི་ཚེ་མི་རྣམས་རང་རང་དབང་དགའ་བའི་གནས་དག་ཏུ་འགྲོ་བ་ན། བྲམ་ཟེ་ཆེན་པོ་ནི་སྐྱི་གཡའ་བའི་དུར་ཁྲོད་ཀྱི་གནས་སུའོ། ཞེས་པའི་ཚེ། བྲམ་ཟེ་ཆེན་པོ་དུར་ཁྲོད་དུ་འགྲོ་ཞེས་པའི་རྣམ་དབྱེ་གཉིས་པའི་འགྲོ་བསྡུ་པ་དེ་ཉིད་འོ་སྒྲས་བསྟན་པ་དང་། དེ་བཞིན་དུ་མདའ་འཕེན་ཡུལ་ནི་འབེན་ལའོ། སོན་གདབ་ཡུལ་ནི་ཞིང་ལའོ་སོགས་དང་། རྣམ་དབྱེ་བཞི་པ་དགོས་ཆེད་ཀྱི་ལ་དོན་གྱི་རྐྱེན་མཐར་
169.	སླར་བསྡུ འི་ཕྲད་འཇུག་པ་ནི།  བདག་འགྲོ་བ་ནི་ཆུ་ལེན་དུའོ།  ཁོང་ཅི་ཞིག་བྱེད་དུ་འགྲོ་ཞེ་ན ལྟད་མོ་ལྟ་རུའོ། སློབ་གྲྭར་འགྲོ་བ་ནི་རིག་གནས་སློབ་ཏུའོ་སོགས་ཆུ་ལེན་དུ་འགྲོ་དང་། ལྟད་མོ་ལྟ་རུ་འགྲོ། རིག་གནས་སློབ་ཏུ་འགྲོ་སོགས་རྣམ་དབྱེ་བཞི་པའི་འགྲོ་བསྡུས་པ་དེ་ཉིད་འོ་སྒྲས་བསྟན་པ་དང་། རྣམ་དབྱེ་བདུན་པ་རྟེན་གནས་ཀྱི་ལ་དོན་གྱི་རྐྱེན་མཐར་སླར་བསྡུའི་ཕྲད་སྦྱར་བ་ནི།  བྱུ་རུའི་སྡོང་པོ་སྐྱེ་ཡུལ་ནི་རྒྱ་མཚོའི་ནང་དུའོ། གསེར་ནི་ས་འོག་ཏུའོ།  གོ་བགོ་གནས་ནི་གཡུལ་དུའོ།  ཁང་སྟོང་དུ་རྒྱལ་མཚན་ནོ། ས་འོག་ཏུ་རྡོ་སོལ་ལོ། ཁོང་པའི་ནང་དུ་དོན་སྙིང་ངོ་སོགས་རྣམ་དབྱེ་བདུན་པའི་ཡོད་དང་གནས་བསྡུས་པ་དེ་ཉིད་འོ་སྒྲ་སོགས་ཀྱིས་བསྟན་པ་དང་།  རྣམ་དབྱེ་བདུན་པའི་ནང་གསེས་ཚེ་སྐབས་ཀྱི་མཐར་སླར་བསྡུའི་ཕྲད་འཇུག་པ་ནི། ལྗོངས་རྒྱུ་བའི་དུས་ནི་ཚེས་བཅོ་ལྔ་ལའོ། སློབ་སྦྱོང་བྱེད་པ་ནི་དུས་རྒྱུན་དུའོ། མལ་ནས་ལྡང་བ་ནི་ཆུ་ཚོད་བདུན་པར་རོ། དགའ་སྟོན་ནི་ཚེས་གཅིག་ལའོ་སོགས་ཚེ་སྐབས་ཀྱི་ཡིན་ཞེས་པའི་དོན་འོ་སྒྲ་སོགས་ཀྱི་བསྟན་པ་ཡིན། དེ་ལྟར་གོང་དུ་རྣམ་དབྱེ་གཉིས་བཞི་བདུན་པ་ཚེ་སྐབས་སོགས་ཀྱི་མཐར་འཇུག་པའི་སླར་བསྡུའི་ཕྲད་རྣམས་ཕལ་ཆེར་འོ་ཡིན་པ་ལས་སླར་བསྡུའི་ཕྲད་གཞན་རྣམས་ཆེར་མི་འཇུག་པའང་ཤེས་པར་བྱའོ། ཨེ་ལྡན་གྱི་རྣམ་དབྱེ་སྟེ། རྣམ་དབྱེ་དྲུག་པ་དང་། གསུམ་པའི་རྐྱེན་མཐར་སླར་བསྡུའི་ཕྲད་འཇུག་པ་ལས་དང་པོ་རྣམ་དབྱེ་དང་པོའི་རྐྱེན་མཐར་འཇུག་པ་ནི། གནས་ཁང་འདི་ནི་བདག་གི་འོ། བཅའ་དངོས་རྣམས་ནི་གཞན་གྱི་འོ། ཡལ་ག་རྣམས་ནི་ཤིང་གི་འོ་སོགས་བདག་གི་ཡིན་པ་དང་གཞན་གྱི་ཡིན་པ་དང་། ཤིང་གི་ཡིན་པ་སོགས་ཀྱི་དོན་འོ་སྒྲས་བསྟན་པ་དང་། དེ་བཞིན་ཡི་
170.	གེ་འདི་སུས་བྲིས་ཤེ་ན། བདག་གིས་སོ། སུས་མཐོང་ཞེ་ན། ཁོང་གིས་སོ། ཅེས་བཅད་ཅེ་ན་གྲི་ཡིས་སོ་སོགས་བདག་གིས་བྲིས་པ་དང་། ཁོང་གིས་མཐོང་བ། གྲིི་ཡིས་བཅད་པ་སོགས་ཀྱི་དོན་སོ་སྒྲས་བསྟན་པ་ཡིན། དྲུག་སྒྲ་དང་གསུམ་སྒྲ་གཉིས་ཀྱི་མཐར་འཇུག་པའི་སླར་བསྡུའི་ཕྲད་ནི་འོ་སྒྲ་དང་སོ་སྒྲ་གཉིས་ཀྱིས་བསྟན་པའོ།  རྒྱན་སྡུད་ཀྱི་ཕྲད་ཀྱང་ཡང་འང་གསུམ་གྱི་སྡུད་པའི་དོན་ལ་འཇུག་པའི་ཕྲད་དག་གི་མཐར་སླར་བསྡུའི་ཕྲད་འཇུག་པ་ནི། སྐྱེད་མོའི་ཚལ་འདི་ན་འབྲས་ལྡན་གྱི་ཤིང་མཆིས་པ་མ་ཟད་མེ་ཏོག་ཀྱང་ངོ་། མི་རྣམས་སྐྱེད་ཚལ་དེར་འགྲོ་བར་འདོད་པ་ལྟར་ཁོ་བོ་ཡང་ངོ་། གནས་དེར་བྱ་ཚོགས་ཀྱིས་སྐད་སྒྲ་སྙན་སྒྲོག་པ་ལྟར་མི་རྣམས་ཀྱིས་གླུ་གཞས་ཀྱི་སྒྲའང་ངོ་། དེ་ལྟར་སྡུད་པའི་ཕྲད་རྐྱང་སོགས་ཀྱི་མཐར་ངོ་སྒྲ་སྦྱར་བས་རིམ་བཞིན་ཡོད་པ་དང་། འདོད་པ། སྒྲོག་པ་སོགས་ཀྱི་དོན་སླར་བསྡུའི་ཕྲད་ངོ་སྒྲས་བསྟན་པ་ཡིན། ད་ནི་རྣམ་དབྱེ་ལྔ་པ་འབྱུང་ཁུངས་ཀྱི་རྐྱེན་ནས་ལས་དག་གི་མཐར་སླར་བསྡུའི་ཕྲད་འཇུག་པ་ནི།  མ་ལས་བུའོ། རྒྱ་མཚོ་ནས་དུང་དཀར་རོ། འོ་མ་ལས་མར་རོ། ཤར་ནས་ཉི་མ་འོ་སོགས་འབྱུང་ཁུངས་དངོས་དང་ཆ་འདྲིའི་བྱུང་བའམ་འབྱུང་བའི་དོན་སླར་་བསྡུའི་ཕྲད་ཀྱིས་སྟོན་པ་དང་། དེ་བཞིན་རྗེས་འཇུག་ལ་ལྟོས་མི་དགོས་པའི་ཕྲད་ཀྱི་ནང་ནས་དེ་སྒྲའི་མཐར་སླར་བསྡུའི་ཕྲད་འཇུག་པ་ནི། རིན་ཐང་ཆེ་བའི་ཤིང་ཙན་དན་དཀར་པོ་ནི་དེའོ། རི་དྭགས་འབྲོང་ཞེས་པ་ནི་ཁྱེད་ཀྱིས་མཐོང་བ་དེའོ། ཉེ་བའི་དངོས་པོ་སྟོན་པའི་འདི་ཞེས་པའི་ཕྲད་མཐར་ཡང་སླར་བསྡུའི་
171.	ཕྲད་འཇུག་པ་ནི། ཁྱེད་བཞུགས་གནས་ཀྱི་ཁང་པ་ནི་འདིའོ། རི་དྭགས་བསེ་རུ་ཞེས་པ་ནི་འདིའོ་སོགས་དེ་དང་འདི་ལ་འཇུག་པའི་སླར་བསྡུའི་ཕྲད་འོ་སྒྲས་ཀྱང་ཡིན་གྱི་དོན་སྟོན་པ་དང་། དེ་བཞིན་བདག་སྒྲའི་ཕྲད་པ་པོ། བ་བོ། མ་མོ་སོགས་ཀྱི་མཐར་སླར་བསྡུའི་ཕྲད་འཇུག་པ་ནི། དགེ་རྒན་དེེ་ནི་མཁས་པའོ། ཁྲིམས་དཔོན་དེ་ནི་ཐག་གཅོད་པ་ པོའོ། འདི་ནི་བཙུན་མའོ། དེ་ནི་བཙུན་མོའོ་སོགས་ཕོ་མོ་བདག་སྒྲའི་མཐར་སླར་བསྡུའི་འོ་སྒྲ་སྦྱར་བས་ཡིན་གྱི་དོན་སྟོན་པ་དང་། དེ་བཞིན་ཚིག་ཕྲད་ཅིང་ཞིང་ཤིང་སོགས་ལས་ཅེས་དང་ཞེས་མཐར་སླར་བསྡུའི་ཕྲད་སོ་སྒྲ་འཇུག་པ་དང་། ཅེ་དང་། ཞེ། ཤེ་རྣམས་ཀྱི་མཐར་འོ་སྒྲ་འཇུག་པ་སོགས་ཞིབ་མོའི་བློས་བརྟག་པར་བྱ་་དགོས་པའི་གནད་ཤིན་ཏུ་མང་ངོ་།གཉིས་པ། ལ་དོན་བཤད་པ། ལ་དོན་གྱི་རྣམ་དབྱེ་འཆད་པ་ལ། རྗེས་འཇུག་ལ་ལྟོས་དགོས་པའི་ཕྲད་དང་རྣམ་དབྱེ་གཉིས་ཀ་ཡིན་པའི་སུ་ར་རུ་དུ་ན་ལ་ཏུ་བཅས་ལ་དོན་གྱི་རྐྱེན་བདུན་པོར་ལ་དོན་ཞེས་བརྗོད་དོན་ནི་ཡ་གྱལ་གྱི་མིང་ཚོགས་པ་ལ་བཏགས་པའམ། བདུན་པོ་དེ་དག་ལས་ན་ལ་གཉིས་རྗེས་འཇུག་ལ་ལྟོས་མི་དགོས་པར་ཀུན་ལ་ཁྱབ་མཉམ་དུ་འཇུག་པའི་དབང་གིས་ཡིན་པར་མཁས་པ་དག་གིས་གསུངས་ཤིང་། སྤྱིར་སྒྲ་སྦྱོར་རྐྱང་པའི་ཐད་ནས་བཤད་ན་ལ་ན་གཉིས་རྗེས་འཇུག་ལ་ལྟོས་མི་དགོས་པའི་ཕྲད་ཡིན་པ་མ་ཟད། དོན་སྦྱོར་གྱི་སྐབས་སུ་ཡང་ལ་ནི་དེ་ཉིད་མ་གཏོགས་པའི་ལ་དོན་གྱི་རྐྱེན་གཞན་ཕལ་མོ་
172.	ཆེའི་ཚབ་ཏུ་འགྲོ་བའང་ཡིན། ན་ནི་སྒྲ་སྦྱོར་གྱི་སྐབས་ཕྲད་རང་དབང་ཅན་ཡིན་མོད། དོན་སྦྱོར་གྱི་སྐབས་སུ་ནི་གཙོ་ཆེ་བ་རྣམ་དབྱེ་བདུན་པ་གནས་གཞི་ལ་འཇུག་པ་ཙམ་ལས། གཞན་རྣམ་དབྱེ་གཉིས་པ་དང་བཞི་པའི་དོན་ལ་འཇུག་པ་མི་བདེ་བའི་ཚུལ་འོག་ཏུ་རིམ་བཞིན་བཤད་པར་འདོད་དོ། ལ་དོན་གྱི་སྒྲ་སྦྱོར་ནི། རྗེས་འཇུག་གམ་ཡང་འཇུག་ས་ཡི་མཐར་སུ་དང་། རྗེས་འཇུག་ག་བ་གཉིས་དང་། ཡང་འཇུག་ད་དྲག་ཅན་མཐར་ཏུ། རྗེས་འཇུག་ང་ད་ན་མ་ར་ལ་བཅས་ཀྱི་མཐར་དུ། རྗེས་འཇུག་འ་དང་མཐའ་མེད་མཐར་རྐང་པ་ཁ་སྐོང་ཚེ་རུ་དང་། ཁ་མི་སྐོང་ཚེ་ར། ལ་ན་གཉིས་ནི་ཀུན་ལ་ཁྱབ་མཉམ་དུ་འཇུག་པའོ། དེ་དག་རིམ་བཞིན་དཔེར་བརྗོད་ན། རང་གནས་སུ་གཤེགས།  བདག་ཏུ་བཟུང་། ཅ་དངོས་རྣམས་རྒྱབ་ཏུ་ཁུར། ཤིན་ཏུ་སྐྱིད། ་ཀུན་ཏུ་རྨོངས། ཁང་པའི་ནང་དུ་འཛུལ། རི་ཁྲོད་དུ་རི་དྭགས་གནས། སྐད་ཆ་མཉན་དུ་འགྲོ། འགྲོ་ལམ་དུ་གྲོགས་དང་འཕྲད། རི་རྩེ་ནས་ཐུར་དུ་བབ། གློག་འོད་གསལ་དུ་བཏང་། ནམ་འཁར་འཕུར། ནམ་མཁའ་རུ་འཕུར། ཟས་ཁར་བཅུག ཟས་ཁ་རུ་བཅུག་སོགས་སོ། ལ་དོན་གྱི་དོན་སྦྱོར་ནི། ལ་དོན་རྣམས་དོན་ལྔ་ལ་འཇུག་པར་བཤད་པ་སྟེ། ལས་སུ་བྱ་བ་དང་། དགོས་ཆེད། གནས་གཞིའམ་རྟེན་གནས། དེ་ཉིད། ཚེ་སྐབས་བཅས་སོ། དེ་དག་ལས་རྣམ་གཉིས་པ་ལས་སུ་བྱ་བ་དེ་གང་འདྲ་ཞིག་ལ་གོ་དགོས་ཤེ་ན། སྤྱིར་འདི་སྐབས་ཀྱི་ལས་སུ་བྱ་བ་ཞེས་པའི་སུ་སྒྲ་ནི་རྣམ་དབྱེ་གཉིས་པའི་ནང་གསེས་དེ་ཉིད་གྱི་དོན་དུ་བྱ་བ་བྱེད་པའམ་ཕལ་སྐད་དུ་ལས་ཀ་བྱེད་པ་ཞེས་པ་དང་
173.	འདྲ། དེས་ན་ལས་སུ་བྱ་བའི་ལས་སྒྲ་འདི་ནི་བྱ་ཚིག་ཅེས་བརྗོད་པ་ཡིན་གྱི་གཞན་བྱ་བའི་ལས་དང་བྱེད་པའི་ལས། བྱ་བྱེད་ལས་་གསུམ་གྱི་ལས་སོགས་ནི་མ་ཡེན་ནོ། འོ་ན་བྱ་ཚིག་ཡོད་དོ་ཅོག་ལ་ལས་སུ་བྱ་བ་ཞེས་བརྗོད་རིགས་སམ་ཞེ་ན། དེ་ནི་དེ་ལྟ་མ་ལགས་ཏེ། འདིར་ལ་དོན་གྱི་རྣམ་དབྱེ་འཚད་པའེ་སྐབས་སུ་གང་ཡང་རུང་བའི་མིང་བི་མཐར་ལ་དོན་གྱི་རྐྱེནསྦྱར་ཞིང་། དེ་མཐར་བྱ་བའི་ཚིག་སྦྱར་ནས་ད་གཟོད་ལས་སུ་བྱ་བའི་རྣམ་དབྱེ་འགྲུབ་དགོས་པ་ཡིན། འོ་ན་ལ་དོན་གྱི་རྐྱེན་གང་རུང་གི་མཐར་བྱ་ཚིག་སྦྱར་བ་མཐའ་དག་རྣམ་དབྱེ་གཉིས་པ་ལས་སུ་བྱ་བ་ཡིན་ནམ་ཞེ་ན། དེའང་དེ་ལྟར་མ་ལགས་ཏེ། རྣམ་དབྱེ་བཞི་པ་དགོས་ཆེད་དང་། རྣམ་དབྱེ་བདུན་པ་རྟེན་གནས། གཉིས་པའི་ནང་གསེས་དེ་ཉིད། བདུན་པའི་ནང་གསེས་ཚེ་སྐབས་བཅས་ལ་དོན་གྱི་རྐྱེན་གང་རུང་གི་མཐར་བྱ་བའི་ཚིག་སྦྱར་ཏེ་འགྲུབ་པ་ཡིན་མོད། བྱ་ཚིག་གིས་དོན་སྟོན་ཚུལ་མི་འདྲ་བའི་དབང་གིས་རྣམ་དབྱེའི་ཁྱད་པར་ཡང་མི་འདྲ་བར་འབྱུང་བ་ཡིན་པ་་ཤེས་དགོས། དེ་ལྟར་ངེས་ནས་ལས་སུ་བྱ་བའི་རྣམ་དབྱེ་ནི་དངོས་ཤུགས་གང་རུང་དུ་བསྟན་པའི་བྱེད་པ་པོ་གང་གིས་བྱ་བའི་ཡུལ་གང་ཡང་རུང་བ་ཞིག་ལ་ཕར་བྱ་བ་བྱས་པ་ཞིག་ཡིན་དགོས་པས། འདི་ལ་བྱ་བའི་ཡུལ་དང། བྱེད་པ་པོ། ་དེས་བྱས་པའི་བྱ་བ་སྟེ་གསུམ་ཚང་དགོས་པ་ཡིན། དཔེར་ན། གཡས་ཕྱོགས་སུ་འཁོར་ཏེ་སྐོར་བ་ལན་གསུམ་བྱས། གྲུ་ཁར་ཕྱིན་ཏེ་གྲུ་བཏང་། རིའི་རྩེ་མོ་རུ་བསྐྱོད་དེ་རྒྱང་དུ་བལྟས། གཞན་གྱི་སྡོད་ཁང་དུ་ཐེ་མི་ཚོམ་པར་འགྲོ་ནུས་པ། སྙིང་ཉེ་བའི་གྲོགས་ལ་འཕྲིན་ཡིག་བསྐུར་པ། དམག་དཔུང་རྣམས་ཆུ་བོའི་ཕ་རོལད་ཏུ་བསྐྱོད་དེ་དགྲ་བོ་རྣམས་ཆམ་ལ་ཕབ་བོ་སོགས་ཀྱི་གཡས་
174.	ཕྱོགས་སུ་དང་། གྲུ་ཁར། རྩེ་མོ་རུ། སྡོད་ཁང་དུ། ཕ་རོལད་ཏུ་སོགས་ཀྱི་ཚབ་ཏུ་གཡས་ཕྱོགས་ལ། གྲུ་ཁ་ལ། རྩེ་མོ་ལ། སྡོད་ཁང་ལ། ཕ་རོལད་ལ་བཅས་ལ་ལ་ཡིག་འཇུག་ཀྱང་། དེ་དག་གི་ཚབ་ཏུ་ན་ཡིག་འཇུག་པ་མི་བདེ་བ་དང་། ད་དྲག་ཅན་གྱི་མཐར་རྣམ་དབྱེ་གཉིས་པའི་ལ་དོན་འཇུག་་པའང་ཉུང་བ་ཡིན། འོ་ན། སུམ་ཅུ་པའི་གཞུང་ལས།	ལས་དང་ཆེད་དང་རྟེན་གནས་དང་། ། དེ་ཉིད་ཚེ་སྐབས་ལ་སྒྲ་ཡིན།། ཞེས་ལ་དོན་བདུན་པོ་དོན་ལྔ་ལ་མཚུངས་པར་འཇུག་པ་་གསུངས་ས་ཞེ་ན། དེེ་ལྟར་གསུངས་མོད་ཀྱི། ཕྱོགས་གཅིག་ནས་དེའི་དགོངས་པ་ལེན་ཕྱོགས་ལ་བརྟག་པར་བྱ་དགོས་པའ་གནད་ཀ་མེད་པའང་མ་ཡིན་ཏེ། ལ་དོན་གྱི་རྐྱེན་བདུན་པོ་གང་རུང་གིས་དོན་ལྔ་པོ་སྟོན་པར་གསུངས་པའམ། ཡང་ན། ལ་དོན་གྱི་རྐྱེན་རེ་རེས་དོན་རེ་རེ་ཆ་ཚང་སྟོན་པར་གསུངས་པ་ཡིན་གྱི་གནད་དོན་ཡང་བརྟག་པར་བྱ་བའི་གནས་སུ་འཇོག་པ་དང་། ཕྱོགས་གཅིག་ནས་བཤད་ན་སྤྱིར་བཏང་སུམ་ཅུ་པའི་རིག་པའི་གཞུང་ལུགས་ལྟར་ན་ལ་དོན་བདུན་པོ་དོན་ལྔ་ལ་མཚུངས་པར་འཇུག་པ་བསྟན་ཀྱང་། བྱེ་བྲག་བོད་ཀྱི་ཡུལ་ལུང་སོ་སོའ་སྐད་ཀྱི་འགྲོ་སྟངས་དང་ཡི་གེ་འབྲི་སྲོལ་ཡོད་མེད་ཀྱི་དབང་གིས་ཀྱང་ཁྱད་ཆེ་སྟེ།  དཔེར་ན།  ང་ལྷ་ས་ལ་འགྲོ་དགོས་དང་། ལྷ་སར་འགྲོ་དགོས་ཞེས་བརྗོད་ཚེ་རིགས་པའི་གཞུང་ལུགས་དང་ཡུལ་སྐད་གཉིས་ཀ་འཕྲོད་ཀྱང་། ལྷ་ས་ན་འགྲོ་ཞེས་བརྗོད་ཚེ་རིགས་པའི་གཞུང་ལུགས་དང་མི་མཐུན་པ་གཏན་ནས་མེད་ཀྱང་བོད་ཀྱི་ཡུལ་སྐད་ཕལ་མོ་ཆེའིཤོད་ཚུལ་དང་་མཐུན་པས་དེ་ལྟར་འབྲི་སྲོལ་ཀྱང་མེད་པ་ཡིན། དེས་ན་རིགས་པའི་གཞུང་ལུགས་ཁོ་ན་གཙོ་བོ་བྱས་ཏེ་ཡུལ་སྐད་ལ་སྣང་
175.	ཆུང་བྱེད་པའམ།  ཡང་ན་ཡུལ་སྐད་ཁོ་ན་གཙོ་བོར་བྱས་ཏེ་རིགས་པའི་གཞུང་ལུགས་ལ་སྣང་ཆུང་བྱེད་པའི་མཐའ་གཉིས་གང་རུང་དུ་མ་ལྷུང་བ་ཞིག་དགོས་གལ་ཆེ་སྙམ། སྤྱིར་ལ་དོན་བདུན་གྱི་ནང་ནས་གཙོ་བོ་ལ་ཡིག་ཡིན་པའི་རྒྱུ་མཚན་ཡང་ཞིབ་ཏུ་བསམས་ཚེ་ཐོག་མར་བོད་ཀྱི་བརྡོ་སྤྲོད་རིག་་པ་གཏན་ལ་དབབ་པའི་སྐབས་ཡིན་ནའང་འདྲ། དེ་ནས་ད་བར་བོད་ཕལ་ཆེའི་ཡུལ་སྐལ་ཀྱི་ནང་གི་ལ་དེན་གྱི་ཕྲད་ཡིན་ནའང་འདྲ། ལ་ཡིག་དེ་འཇུག་པ་ཁྱབ་ཆེ་བའི་དབང་གིས་ད་ལྟའང་གོང་དུ་བཤད་པ་ལྟར། ང་ལྷ་ས་ལ་འགྲོ་དགོས་ཞེས་བརྗོད་བདེ་བ་དང་། ང་ལྷ་ས་ན་འགྲོ་དགོས་ཞེས་བརྗོད་མི་བདེ་བའི་རྒྱུ་མཚན་ཡང་ཕལ་སྐད་དུ་འཇུག་པ་ཁྱབ་ཆེ་ཆུང་གིས་ཡིན་པ་ཤིན་ཏུ་གསལ། དེ་ནི་ལ་ན་གཉིས་དཔེ་མཚོན་དུ་བཤད་པ་ཙམ་ལས་གཞན་ཡང་ལ་སྒྲ་འཇུག་བདེ་སར་སུ་སོགས་གཞན་རྣམས་འཇུག་མི་བདེ་བའམ། སྐབས་འགར་སུ་སོགས་འཇུག་བདེ་སར་ལ་འཇུག་མི་བདེ་བ་མང་དུ་ཡོད་པ་དག་ཀྱང་རྒྱུ་མཚན་ནི་གོང་གསལ་ལྟར་ལས་གཞན་མ་མཆིས་སྙམ། གཤམ་དུ་ལས་སུ་བྱ་བའི་དཔེ་སྣ་ཚོགས་པ་འགའ་ཞག་བརྗོད་ན་འདི་ལྟར། སྲ་ཞིང་མཁྲེགས་པའི་རྡོ་ལ་བརྐོས་པའི་ལོ་སྟོང་འདས་པའི་ཡི་གེ་རྣམས་ཀྱང་ཀློག་ཐུབ་པ། །ལམ་གྱི་གཞི་མདོ་རུ་མཁར་ཟླུམ་པོ་ཞིག་བརྩིགས་སོ། སྐྱེད་མོས་ཚལ་དུ་མེ་ཏོག་ག་ས་བོན་སྣ་ཚོགས་བཏབ། ཁང་ཐོག་ཏུ་གཡུལ་ལས་རྣམ་པར་རྒྱལ་བའི་རྒྱལ་མཚན་བཙུགས། བཟུང་དམག་རྣམས་ཀྱི་ལུས་སུ་གོས་བསྐོན། རྨ་རུ་སྨན་བཏབ། དགེ་རྒན་ལགས་སུ་བརྩི་བཀུར་ཞུས། རྒྱབ་བྲག་ཏུ་གཏད་ནས་དགྲ་བོ་རྒོལ་བ། རྒྱབ་ཏུ་གྲི་བཙུགས། མིག་ཏུ་ཚེར་མ་བཙུགས། དགྲ་བོའི་གདོང་དུ་བལྟས་ཏེ་སྨྲས་པ། ནགས་སུ་མེ་སྤར། དེབ་ཀྱི་མདུན་ཤོག་ཏུ་འབྲུག་རིས་བྲིས། སློབ་ཕྲུག་རྣམས་སུ་རྩིས་རིག་
176.	བསླབས། རྒྱུན་དུ་རྒྱལ་རབས་སུ་བལྟས། ལམ་དུ་ས་དཀར་གྱི་རི་མོ་བྲིས། ལྷམ་དུ་ལྷན་གླན། འབྲས་ཞིང་དུ་ཆུ་དྲངས། སློབ་མ་རུ་ལུས་རྩལ་བསླབས། ནགས་སུ་མེ་སྤར། བྱི་བ་རུ་དུག་ཟས་སྟེར། ཁྱི་སྨྱོན་དུ་མེ་མདའ་བརྒྱབ། གྲི་སོ་རུ་ཁུ་ཚུར་བསྣུན། མི་དཀར་དུ་ཞྭ་ནག་བསྐོན། ཆུར་ཟམ་པ་བཙུགས། གད་སྙིགས་ཀྱི་ཕུང་པོ་རྣམས་མེར་བསྲེགས་། དེའི་ཕྱི་ཉིན་དཔའ་བརྟུལ་རྣམས་ནུབ་ཏུ་བསྐྱོད་དེ་ཕྲུ་མ་བཏབ་བོ། གྱང་ལྡེབས་སུ་བཀྲ་ཤིས་རྟགས་བརྒྱད་ཀྱི་རི་མི་བྲིས་པ་ལྟ་བུ་སོགས་གོང་དུ་བཀོད་པའི་དཔེ་བརྗོད་རྣམས་སུམ་ཅུ་པའི་རིགས་པའི་གཞུང་ལུགས་ཀྱི་ཐད་ནས་བཤད་ན་མི་མཐུན་པ་ཕྲ་མོ་ཙམ་ཡང་མེད་མོད། གོམས་སྲོལ་གྱི་ཐད་ནས་བཤད་ན་རྣ་ལམ་དུ་འཇུག་བདེ་མིན་ཅི་རིགས་ཡོད་སྲིད་ཀྱང་། དེ་ནི་གོམས་སྲོལ་གྱི་དབང་གིས་ཡིན་་ལས་ལས་སུ་བྱ་བའི་དཔེ་འགར་ལ་སྒྲ་སྦྱར་བ་ལས་སུ་སོགས་གཏན་ནས་སྦྱར་མི་རིགས་པའམ། དཔེ་འགའ་ཞིག་ལ་སུ་སོགས་སྦྱར་བ་ལས་ལ་ཡིག་གཏན་ནས་སྦྱར་མི་འོས་པའི་འཐད་ལྡན་གྱི་རྒྱུ་མཚན་ཞིག་ནི་བཙལ་ཀྱང་རྙེད་པར་མི་འགྱུར་སྙམ། དེ་ལྟར་ཡིན་པའི་དབང་གིས་གོང་དུ་ལས་སུ་བྱ་བའི་དཔེ་བརྗོད་ཁག་ཅིག་བཀོད་པའི་སུ་སོགས་ལ་དོན་གྱི་རྐྱེན་རྣམས་ཀྱི་ཚབ་ཏུ་ལ་ཡིག་ཁྱབ་མཉམ་དུ་འཇུག་་མ་ཟད་ཀུན་གྱི་རྣ་བར་འཇུག་ཚུལ་དེ་བདེ་ཞིང་སྙམ་པའི་སྣང་བ་ཞིང་ཀྱང་འཆར། དེའི་རྒྱུ་མཚན་ནི་བོད་ཀྱི་ཡུལ་ལུང་ཕལ་མོ་ཆེའི་སྐད་ཀྱི་ནང་དུ་ལས་སུ་བྱ་བའི་དོན་གྱི་ལ་དོན་གྱི་རྐྱེན་ནི་ལ་ཁོ་ནས་སྟོན་པ་ལས་སུ་སོགས་སྦྱར་སྲོལ་མེད་དེ། དཔེར་ན། ཁྱོད་ཀྱི་སྐད་ཆ་དེ་ཚོ་སུ་ལ་བཤད་་ཡིན་ཞེས་དྲིས་ཚེ། ངས་བཀྲ་ཤིས་ལ་བཤད་་ཡིན་ཟེར་བ་ལས་བཀྲ་ཤིས་སུ་བཤད་པ་ཡིན་མི་ཟེར་བ་དང་། དེ་བཞན་ཁྱོད་གང་དུ་འགྲོ་ཞེས་དྲིས་ཚེ། ང་ལྷ་ས་ལ་འགྲོ་གི་ཡིན་ཞེས་ཟེར་བ་ལས། ལྷ་ས་རུའགྲོ་གི་ཡིན་མི་
177.	ཟེར་བ་དང་། ཁྱོད་ཀྱིས་མདའ་གང་དུ་འཕེན་ཞེས་དྲིས་ཚེ། ངས་མདའ་འབེན་ལ་འཕེན་གྱི་ཡིན་ཟེར་བ་ལས། ངས་མདའ་འབེན་དུ་འཕེན་གྱི་ཡིན་མི་ཟེར་བ་སོགས་ཀྱི་མཚོན། མདོར་ན་བོད་ཀྱི་ཕ་སྐད་དུ་ལས་སུ་བྱ་བའི་ལ་དོན་གྱི་རྐྱེན་ལ་ཡིག་ཁོ་ན་སྦྱར་བ་ཡིན་ཞིང་། དེའི་དབང་གིས་ཡི་གེ་འབྲི་སྐབས་སུའང་ལ་ཡག་ཁོ་ན་འཇུག་བདེ་བ་དང་། སུ་སོགས་རྐྱེན་གཞན་རྣམས་འཇུག་བདེ་མིན་ཅི་རིགས་ཡོད་པའི་འཆར་སྣང་བྱུང་བ་ཡིན། གཞན་དུ་གོང་གི་བཀྲ་ཤིས་སུ་བཤད་པ་ཡིན། ལྷ་ས་རུ་འགྲོ་གི་ཡིན། མདའ་འབེན་དུ་འཕེན་གྱི་ཡིན་ཞེས་བརྗོད་ཀྱང་དེ་གཏན་ནས་མི་འཐད་ཅེས་སུ་ཞིག་གིས་སྨྲ་ནུས། ཞིབ་ཏུ་བསམ་ཚེ་ལས་སུ་བྱ་བའི་ལ་དོན་གྱི་རྐྱེན་ནི་བོད་ཀྱི་སྐད་ཡིག་གཉིས་ཀར་ལ་ཉིད་ལས་སུ་སོགས་གཞན་རྣམས་ཡོད་མེད་གཉིས་ཀ་རུང་བ་ལྟ་བུ་ཞིག་མ་ཡིན་ནམ། འོན་ཀྱང་ལས་སུ་བྱ་བའི་ནང་གསེས་དེ་ཉིད་ཀྱི་དོན་ལ་ལ་ན་གཉིས་འཇུག་མི་སྐོར་སྔོན་གྱི་འགྲེལ་བཤད་མཁན་དག་གིས་དཔྱད་པ་མང་དུ་མཛད་ཟིན་པས་འདིར་མི་སྤྲོའོ། གོམས་སྲོལ་གྱི་དབང་གིས་འཇུག་པ་བདེ་མིན་གྱི་གནད་དོན་འདི་ནི་ལས་སུ་བྱ་བའི་སྐབས་སུ་དེ་ལྟར་ཡིན་པ་མ་ཟད། འཆད་འགྱུར་གནས་གཞི་སྟོན་པའི་སྐབས་སུའང་དེ་ལྟར་མང་དུ་འབྱུང་བ་འོག་ཏུ་བཤད་པར་བྱའོ། རྣམ་དབྱེ་བཞི་པ་ཆེད་དུ་བྱ་བའི་དོན་ལ་འཇུག་པ་ནི། འདིའང་ལས་སུ་བྱ་བའི་དོན་དང་འདྲ་བར་བྱེད་པོ་གང་གིས་བྱ་ཡུལ་གང་ལ་བྱ་བ་བྱེད་པའི་ཆ་ནས་འདྲ་ཡང་ཞིབ་ཏུ་བརྟགས་ན་ཁྱད་ཆེ་སྟེ། ལས་སུ་བྱ་བའི་དཔེ་གོང་དུ་བཀོད་ཟིན་མོད། འདིར་ཡང་དགོས་ཆེད་དང་དབྱེ་བ་འབྱེད་བདེ་བའི་ཆེད་དུ་རྣམ་གསལ་གྱི་དཔེ་བརྗོད་ཉུང་ངུ་ཞིག་བཀོད་ན་འདི་ལྟར།(༡) བཀྲ་ཤིས་ཤར་དུ་འགྲོ་ཞེས་བའི་བཀྲ་ཤིས་འགྲོ་བ་པོའམ་འགྲོ་བའི་
178.	བྱ་བ་བྱེད་པ་པོ། ཤར་ནི་འགྲོ་བའི་བྱ་བ་འཇུག་པའི་ཡུལ། དུ་རྣམ་དབྱེ་གཉིས་པའི་རྐྱེན། འགྲོ་ནི་བྱ་བ་དངོས་ཡིན། འདི་སྐབས་འགྲོ་བྱ་དང་འགྲོ་བ་པོ་གཉིས་ཀ་བཀྲ་ཤིས་ཉིད་ཡིན་པས་བྱ་ཚིག་འདི་རིགས་ལ་བྱ་བྱེད་ཐ་མི་དད་ཟེར། (༢) ཞིང་ལ་ས་བོན་བཏབ་ལྟ་བུའི་ཞིང་ནི་ས་བོན་གདབ་པའི་བྱ་བའི་ཡུལ། ལ་ན་རྣམ་དབྱེ་གཉིས་པའི་རྐྱེན། ས་བོན་ནི་བྱ་བྱེད་ལས་གསུམ་གྱི་ཟླས་ཕྱེ་བའི་ལས་དང་དངོས་པོ་བདག་གཞན་གཉིས་སུ་ཕྱེ་བའི་གཞན། བཏབ་པ་ནི་བྱ་བ་དངོས། འདི་སྐབས་གདབ་བྱ་ས་བོན་དང་འདེབས་པ་པོ་མི་ཡིན་པས་བྱ་ཚིག་འདི་རིགས་ལ་བྱ་བྱེད་ཐ་དད་པ་ཟེར། (༣)བློ་བཟང་གིས་ཟློས་གར་ལ་བལྟས་ལྟ་བུའི་བློ་བཟང་ནི་ལྟ་བ་པོའམ་བྱེད་པ་པོ། ཟློས་གར་ནི་ལྟ་བར་བྱ་བའི་ཡུལ། ལ་ནི་རྣམ་དབྱེ་གཉིས་པའི་རྐྱེན། བལྟས་ན་བྱ་བ་དངོས། འདི་སྐབས་བལྟ་བྱའི་ཟློས་གར་དང་། ལྟ་བ་པོ་བློ་བཟང་གཉིས་ཐ་དད་པས་བྱ་བྱེད་ཐ་དད་པ་ཡིན་མོད། གོང་གི་ཞིང་ལ་ས་བོན་བཏབ་དང་འདི་གཉིས་མི་འདྲ་བ་ནི། ཞིང་གདབ་ཡུལ་ཡིན་པ་ལས་གདབ་བྱ་མིན་པ་དང་། གདབ་བྱ་ན་ས་བོན་ཡིན་ཞིང་། ཟློས་གར་ནི་བལྟ་བར་བྱ་བའི་ཡུལ་ཡང་ཡིན་ལ། བལྟ་བྱའང་ཟློས་གར་ལས་གཞན་དུ་མེད་པ་ཡིན། དེས་ན་མཁས་པ་ལ་ལས། ལས་དང་བྱ་ཡུལ་དོན་གཅིག་སྟེ། དེ་ལྟའི་བྱ་བའི་ཡུལ་ཞིག་ལ།། བྱ་བ་བྱས་པར་སྟོན་པ་ནི།། གཉིས་པ་ལས་སུ་བྱ་བ་སྟེ།། ཞེས་གསུངས་པའི་དགོངས་དོན་ཡང་གོང་གི་ཟློས་གར་ལ་བལྟས་དང་། གཞན་ཡང་། སྒྲ་ལ་ཉན། ་དྲི་ལ་སྣོམ། རྟ་ལ་ཞོན་སོགས་འདི་རིགས་ལ་དགོངས་ནས་གསུངས་པ་ཡིན་སྙམ། འོན་ཀྱང་ལས་དང་བྱ་ཡུལ་དོན་གཅིག་པར་ལ་དོན་འཇུག་པ་འདི་རིགས་ནི་ཤིན་ཏུ་ཉུང་བ་
179.	ཡིན་པའང་ཤེས་དགོས་སོ། ལ་དོན་རྣམས་ཆེད་དུ་བྱ་བའི་དོན་ལ་འཇུག་པ་ནི་སི་ཏུའི་འགྲེལ་ཆེན་ལས། བྱ་བ་གང་ཞིག་བྱ་བའི་དོན་གྱི་ཡུལ་དེ་ལ་ཕན་གདགས་པའི་ཆེད་དུ་འཇུག་པའི་ལ་དོན་དྲུག་པོ་རྣམས་ནི་རྣམ་དབྱེ་བཞི་པ་ཡིན། ཞེས་གསུངས་བའི་བྱ་བའི་དོན་གྱི་ཡུལ་ཞེས་པ་ནི་ལས་སུ་བྱ་བའི་སྐབས་ཀྱི་བྱ་བའི་ཡུལ་དང་མི་འདྲ་སྟེ། དཔེར་ན། ཤིང་གཅོད་དུ་འགྲོ་ཞེས་པ་ལྟ་བུར་མཚོན་ན་ཤིང་ནི་ལས་དང་། གཅོད་ནི་བྱ་བའི་དོན་གྱི་ཡུལ། དུ་ནི་རྣམ་དབྱེ་བཞི་པའི་རྐྱེན། འགྲོ་ནི་བྱ་བ་སྟེ། འགྲོ་ནི་བྱ་བ་སྟེ། འགྲོ་བའི་བྱ་བ་ནི་གཅོད་པའི་དོན་དུ་ཡིན་པ་ལས་ཤིང་གི་དོན་དུ་མིན་པའི་དཔེ་བརྗོད་འདི་རིགས་ནི་རྣམ་དབྱེ་བཞི་པ་དགོས་ཆེད་ཡིན་པ་གསུངས་པ་དང་། བསྟན་པ་རྒྱ་མཚོས་བརྩམས་པའི་སུམ་རྟགས་ལས་ལ་དོན་གྱི་གནད་དོན་ཁ་ཤས་ཞེས་པ་ལས། ནགས་ལ་ཤིང་གཅོད་དུ་འགྲོ། ཞེས་པ་དང་། རི་ལ་ཕྱུགས་འཚོ་རུ་འགྲོ། ལྟ་བུའི་ནགས་དང་རི་གཉིས་ཀྱི་ལ་དོན་ནི་ལས་སུ་བྱ་བ་དང་། གཅོད་དང་འཚོ་གཉིས་ཀྱི་ལ་དོན་དགོས་ཆེད་ཡིན་པར་བསྟན་ཡོད། དེས་ན་ཆེད་དུ་བྱ་བའི་ལ་དོན་ནི་བྱ་ཚིག་ཞིག་གི་མཐར་སྦྱར་དགོས་པ་དང་བྱ་ཚིག་དེའང་བྱ་བའི་ལས་སམ་བྱེད་པའི་ལས་གང་རུང་ཞིག་གི་མཐར་འཇུག་པ་ལས་འདས་ཚིག་དང་། སྐུལ་ཚིག་དགག་སྒྲའི་སྐུལ་ཚིག་སོགས་ཀྱི་མཐར་མི་འཇུག་པ་ཤེས་དགོས། དེས་ན་ལས་སུ་བྱ་བའི་ལ་དོན་དང་ཆེད་དུ་བྱ་བའི་ལ་དོན་གཉིས་ཕན་ཚུན་འཁྲུལ་གཞི་མེདཔ་ཡིན། དེ་ལྟར་མིན་པར་བྱ་བ་གང་ཞིག་གིས་བྱ་བའི་ཡུལ་ལ་ཕན་ཐོག་ན་དགོས་ཆེད་དང་། ཕན་ཐོག་མེད་ན་ལས་སུ་བྱ་བ་ཡིན་ཞེས་བརྗོད་པ་དེ་གའི་ཐོག་ཏུ་མགོ་འཁོར་བསྡད་ན་འགལ་འདུ་དང་རྙོག་འཛིང་ལས་ཐར་བའི་དུས་མེད་དོ། གཤམ་དུ་རྣམ་དབྱེ་བཞི་པ་ཆེད་དུ་བྱ་བའི་དཔེ་སྣ་ཚོགས་པ་འགའ་ཞིག་
180.	བཀོད་ན་འདི་ལྟར། གཞན་ལ་ཕན་ཐབས་སུ་འབད་བརྩོན་བྱེད་དགོས། ལྟད་མོ་ལྟ་བར་འགྲོ་དུས་དཀའ་ངལ་མེད་སྣང་སྐྱེ་བ། སང་ཉིན་ཁང་པ་སྤོ་རུ་ངེས་པར་འགྲོ་དགོས། སྐུ་མགྲོན་འབོད་དུ་བཏང་བ། རུང་ཁང་དུ་ཆུ་སྐོལ་ལ་ཕྱིན། རིག་གནས་སློབ་ཏུ་སློབ་གྲྭར་བསྐྱོད། ལན་སྤྲྲོད་དུ་མངགས། དགེ་རྒན་སློབ་ཁང་དུ་སློབ་ཚན་འཁྲིད་པར་ཕེབས། ནད་དྲག་པར་སྨན་འཐུང་། ཤིང་གཅོད་དུ་སྟ་རེ་བརྡར། ཡི་གེ་འབྲི་བར་སྨྱུ་གུ་ཉོས། སྲོག་སྐྱོབ་ཏུ་གྲོགས་སྦྲན། ཙན་དན་གྱི་ཚབ་ཏུ་ཤུག་པ་བཅད། དངུལ་གྱི་དོད་དུ་འབྲུ་ཕུལ། འབྲུ་རིན་དུ་མར་སྤྲད། འབྲས་སྐྱིན་དུ་གྲོ་འཇལ། ཞིང་སར་ལོ་ཏོག་སྐྱེ་བར་ཆུ་དྲངས། མུན་པ་སེལ་བར་སྒྲོན་མེ་སྤར། མགྲོན་གྱི་ཆེད་དུ་ཟས་གཡོས། མཛེས་པའི་ཕྱིར་དུ་རྒྱན་གྱིས་བརྒྱན། བདེ་བ་འཐོབ་པའི་སླད་དུ་ལས་ལ་བརྩོན། གཟུགས་ཁམས་བདེ་བའོ་དོན་དུ་ལུས་རྩལ་སྦྱང་ལྟ་བུ་གོང་དུ་བཀོད་པའི་བྱ་བའི་དོན་གྱི་ཡུལ་དངོས་སུ་ཚིག་ཟིན་དུ་ཡོད་པའི་རྣམ་དབྱེ་བཞ་པའི་དཔེ་བརྗོད་རྣམས་ལ་སྔོན་དང་ད་ལྟའི་འགྲེལ་བཤད་མཁན་ཕལ་མོ་ཆེའི་དགོངས་པ་གཅིག་མཐུན་ཡིན་པར་སྣང་ཡང་། བྱ་བའི་དོན་གྱི་ཡུལ་དངོས་སུ་ཚིིག་ཟིན་དུ་མེད་པའི་རིགས་ཏེ། ལོ་ཏོག་ལ་ཆུ་འདྲེན།་ཞིང་ལ་ཆུ་འདྲེན། སློང་མོ་བ་ལ་ཟན་སྦྱིན་སོགས་ཀྱི་དཔེ་བརྗོད་རྣམས་སྔོན་དང་ད་ལྟའི་འགྲེལ་བཤད་ཕལ་མོ་ཆེས་རྣམ་དབྱེ་བཞི་པའི་དཔེར་བཀོད་པ་འདི་གྲས་ལ་བརྟག་པར་བྱ་དགོས་པའི་གནས་འདི་འདྲ་ཞིག་ཡོད་དེ། གོང་དུ་བཀོད་པའི་རྩོད་མེད་ཀྱི་རྣམ་དབྱེ་བཞི་པའི་དཔེ་བརྗོད་ཤིང་གཅོད་དུ་སྟ་རེ་བརྡར་ཞེས་པའི་གྲས་དང་། སློང་མོ་པར་ཟན་སྦྱིན་ཞེས་པའི་གྲས་མི་འདྲ་སྟེ། དཔེ་བརྗོད་དང་པོའི་གྲས་ནི་བྱ་ཚིག་ཅིག་གི་མཐར་རྣམ་དབྱེ་བཞི་པའི་རྐྱེན་སྦྱར་ཏེ་དེ་མཐར་སླར་ཡང་བྱ་ཚིག་ཅིག་སྦྱར་དགོས་ཤིང་། གསལ་པོར་བཤད་ན་བྱ་
181.	ཚིག་གཉིས་ཀྱི་བར་དུ་རྣམ་དབྱེ་བཞི་པའི་རྐྱེན་སྦྱར་བ་ཞིག་ཡིན་པ་དང་། དེའང་བྱ་བ་གཉིས་པ་དེ་བྱ་བ་དང་པོའི་ཆེད་དུ་བྱས་པའི་བྱ་བ་ཞིག་ཡིན་དགོས། དཔེར་ན། སྟ་རེ་བརྡར་བ་ནི་ཤིང་གཅོད་པའི་ཆེད་དུ་སྟེ། བརྡར་བ་ནི་གཅོད་པའི་ཆེད་ཡིན་པ་ལྟ་བུས་མཚོན་དཔེར་བརྗོད་གཞན་དག་ལའང་དེའི་རིགས་བསྒྲེ་བར་བྱའོ། དཔེ་བརྗོད་གཉིས་པའི་གྲས་ནི་དེ་དང་མི་འདྲ་བར་མིང་རྐྱང་ཞིག་གི་མཐར་རྣམ་དབྱེ་བཞི་པའི་རྐྱེན་སྦྱར་ཏེ། དེ་མཐར་བྱ་ཚིག་སྦྱར་བ་ཞིག་ཡིན་པས་ཚིག་སྦྱོར་གྱི་འགྲོས་ལ་བལྟས་ན་རྣམ་དབྱེ་གཉིས་པའི་དཔེ་བརྗོད་དང་འདྲ་བ་ཡིན། དེའི་དབང་གིས་དཔེ་བརྗོད་འདི་རིགས་ལ་ལ་ལས་རྣམ་དབྱེ་གཉིས་པ་དང་། ལ་ལས་རྣམ་དབྱེ་བཞི་པ་ངོས་བཟུང་སྟེ་རང་ཉིད་ལ་གོ་བ་གཏིང་ཚུགས་པ་ཞིག་མེད་ཁར། སློབ་མ་སློབ་ཁྲིད་བྱེད་སྐབས་སུའང་གཅིག་གྱུར་གྱི་ངོས་འཛིན་ཞིག་མེད་པར་འདི་ཡིན་དེ་མིན་གྱི་རྩོད་རྙོག་རྫོགས་རྒྱུ་མེད་པ་དེ་བྱུང་བ་ཡིན། དེའི་གནད་འགག་ཐུག་ས་ནི་གོང་དུ་བཀོད་པའི་ཞིང་ལ་ཆུ་འདྲེན་ཞེས་པ་དང་། འབེན་ལ་མདའ་འཕེན་ཞེས་པ་གཉིས་ཚིག་སྦྱོར་ཚུལ་འདྲ་ནའང་དང་པོ་དགོས་ཆེད་དང་། གཉིས་པ་ལས་སུ་བྱ་བའི་དོན་དུ་འགྲེལ་བཤད་ཕལ་མོ་ཆེས་བཀྲལ་མོད། དེ་ལ་ཁ་ཅིག་ན་རེད། ཁྱོད་ཀྱིས་ཆུ་འདྲེན་པའི་བྱ་བ་དེ་ཞིང་ནང་གི་སྐྱེ་དངོས་རྣམས་སྐྱེ་བ་དང་། རྒྱས་པ། སྨིན་པ་བཅས་ཀྱི་ཆེད་དུ་ཡིན་ནམ། ཞིང་ས་སྟོང་པའི་ཆེད་དུ་ཡིན། དང་པོ་ལྟར་ན་ཞིང་ལ་ལ་དོན་སྦྱར་བ་ཙམ་ལས་དགོས་པ་དངོས་སམ་བྱ་བའི་དོན་གྱི་ཡུལ་སྐྱེ་བ་དང་། རྒྱས་པ། སྨིན་པ་བཅས་ཀྱི་ཆེད་དུ་ཡིན་པས་བྱ་བའི་དོན་གྱི་ཡུལ་བསྡུས་པ་ཙམ་ལས་དོན་དུ་ཤིང་གཅོད་དུ་སྟ་རེ་བརྡར་ཞེས་པ་དང་ཁྱད་པ་མེད་པར་གྱུར།  གལ་ཏེ་ཆུ་འདྲེན་པ་ནི་ཞིང་ས་སྟོང་པའི་ཆེད་དུ་ཡིན་ཞེ་ན། འོ་ན་ཞིང་ས་སྟོང་པར་ཆུ་དྲངས་ཀྱང་དེ་ལ་
182.	དགོས་པ་དང་ཕན་གནོད་མི་འབྱུང་བས་ཆུ་འདྲེན་སའི་བྱ་བའི་ཡུལ་ཙམ་བསྟན་པ་ཡིན་པས་དེ་ནི་འབེན་ལ་མདའ་འཕངས་ཞེས་པ་དང་ཁྱད་མེད་པས་གྱུར་པས་དཔེ་གཉིས་ཀ་ལས་སུ་བྱ་བའི་དཔེར་འགྱུར་བ་ཡིན། རྒྱུ་མཚན་དེས་ན་དགོས་ཆེད་ཀྱི་དོན་ནི་ཆེད་ཕྱིར་སླད་དོན་གྱི་སྒྲ་དངོས་སུ་ཡོད་པའམ། ཡང་ན་བྱ་བའི་དོན་གྱི་ཡུལ་ཚིག་ཟིན་ལ་ཡོད་དགོས་པ་ཞག་ཡིན་པར་སྨྲས་ན་འཁྲུལ་གཞི་གང་ཡང་མེད་པ་དང་། དེ་མིན་ཤིང་ལ་ཆུ་འདྲེན། ཞང་ལ་ཆུ་འདྲེན། སློང་མོ་པར་ཟས་སྦྱིན་སོགས་དགོས་ཆེད་ཡིན་ཡང་། ཤིང་དང་ཞིང་ནང་གི་སྐྱེ་དངོས་རྣམས་སྐྱེ་བ་དང་། རྒྱས་པ། སྨིན་པ་རྣམས་བསྡུས་པ་དང་། དེ་བཞིན་སློང་མོ་པར་ཟན་སྦྱིན་པའང་དེའི་བཀྲེས་སྐོམ་སེལ་བའི་ཆེད་དུ་ཡིན་ཡང་དེ་ཉིད་བསྡུས་པར་འདོད་ན། འོ་ན་རྣམ་དབྱེ་བཞི་པ་དགོས་ཆེད་ཀྱི་དཔེ་ལ་གཉིས་ཏེ། བྱ་བའི་དོན་གྱི་ཡུལ་དང་། ཆེད་ཕྱིར་སླད་དོན་རྣམས་མ་བསྡུས་པ་ཞིག་དང་། དེ་རྣམས་བསྡུས་པ་ཞིག་སྟེ་རིགས་གཉིས་སུ་དབྱེ་དགོས་པ་ཡིན། ཁོ་བོས་ནི་ཆེད་ཕྱིར་སླད་དོན་གྱི་སྒྲ་དངོས་སུ་ཡོད་པ་དང་། བྱ་བའི་དོན་གྱི་ཡུལ་ཚིག་ཟིན་དུ་ཡོད་པ་རྣམས་བཞི་པ་དགོས་ཆེད་དང་། དེ་མིན་བྱེད་པོ་གང་གིས་བྱ་བའི་ཡུལ་ཞིག་ལ་ཕར་བྱ་བ་བྱས་པའི་རིགས་རྣམས་ལས་སུ་བྱ་བར་བཞག་ན་ཕན་ཚུན་མི་འཆོལ་ཞིང་སྒྲོས་གཙང་མ་ཞིག་ཡོང་ཐུབ་པ་མ་ཟད། རང་གི་ངོས་འཛིན་དང་། སློབ་མར་འཁྲིད་སྐབས་སུའང་གཞི་འཛིན་ས་ཞིག་ཡོད་ཚེ། གཏམ་དཔེར། ཁ་ཤའི་པགས་པ་གར་འཐེན་འཐེན་ཞེས་པའི་དཔེ་རུ་མ་སོང་བ་ཞིག་དང་། དོན་གྱི་གོ་བ་ལེན་ཕྱོགས་ལའང་མི་འཐད་པ་གང་ཡང་མི་འབྱུང་སྙམ་ཡང་འོས་མིན་གཟུར་གནས་དཔྱོད་ལྡན་དག་གིས་དཔྱད་པར་འཚལ། དེ་ལྟར་ངེས་ཚེ་ལས་སུ་བྱ་བའི་ལ་དོན་ནི་གང་
183.	ཡང་རུང་བའི་མིང་རྐྱང་ཞིག་གི་མཐར་འཇུག་པ་དང་། ཆེད་དུ་བྱ་བའི་ལ་དོན་ནི་བྱ་ཚིག་ཞིག་གི་མཐར་རམ། ཡང་ན་ཆེད་ཕྱིར་སླད་དོན་བཞིའི་མཐར་འཇུག་པ་ཡིན་པས་དེ་གཉིས་ཀྱི་དབྱེ་བ་འབྱེད་བདེ་བ་དང་། སྤྱིར་ཡང་གོང་དུ་བཀོད་པའི་རྩོད་མེད་ཀྱི་རྣམ་དབྱེ་བཞི་པའི་དཔེ་བརྗོད་དག་ལ་ནི་གཙང་ཁུལ་སྐད་དུ་ལྟད་མོ་ལྟ་ལ་འགྲོ། ཆུ་ལེན་ལ་འགྲོ་སོགས་རྣམ་དབྱེ་བཞི་པའི་རྐྱེན་ལ་ལ་ཡིག་སྦྱར་སྲོལ་ཡོད་པ་ཙམ་ལས་མདོ་ཁམས་དབུས་གསུམ་གྱི་ཡུལ་སྐད་ཕལ་མོ་ཆེའི་ནང་དུ་དེ་ལྟར་བཤད་སྲོལ་མེད་པ་ཙམ་མ་ཟད་ཡིག་ཐོག་ཏུའང་བྱ་བའི་དོན་གྱི་ཡུལ་ལ་ལ་ཡིག་སྦྱར་བ་ནི་མཐོང་དཀོན་པ་ཡིན། དེས་ན་ལས་སུ་བྱ་བའི་སྐབས་སུ་སྨོས་ཟིན་པ་ལྟར་རྣམ་དབྱེ་གཉིས་པའི་རྐྱེན་ལ་ལ་ཡིག་འཇུག་པ་ཁྱབ་ཆེ་བ་དང་། དགོས་ཆེད་ཀྱི་སྐབས་སུ་ནི་བཤད་མ་ཐག་པ་ལྟར་ལ་ཡིག་གི་འཇུག་པ་ཁྱབ་ཆུང་བ་ནི་མངོན་སུམ་གྱི་གྲུབ་པས་མཐའ་གཅིག་ཏུ། ལས་དང་ཆེད་དང་རྟེན་གནས་དང་། དེ་ཉིད་ཚེ་སྐབས་ལ་སྒྲ་ཡིན། ཞེས་ལ་དོན་གྱི་རྐྱེན་ཐམས་ཅད་ལས་སུ་བྱ་བ་སོགས་དོན་ལྔ་ལ་ལ་ཡིག་དང་མཚུངས་པར་འཇུག་གོ་ཞེས་སྨྲས་ན། དེ་ཉིད་ཀྱི་དོན་ཙམ་མ་ཟད་གོང་སྨོས་ལྟར་ལས་སུ་བྱ་བ་དང་། ཆེད་དུ་བྱ་བའི་སྐབས་སུའང་ལ་ཡིག་གི་འཇུག་པ་ཁྱབ་ཆེ་ཆུང་ཅི་རིགས་པ་ཞིག་ཡོད་པའང་ཤེས་དགོས། དེས་ན་སུམ་ཅུ་པའི་ཚིག་གི་དགོངས་དོན་ནི། ལ་དོན་རྣམས་ལས་སུ་བྱ་བ་སོགས་དོན་ལྔ་པོ་ཕལ་ཆེར་ལ་མཚུངས་པར་འཇུག་པ་མང་བའི་དབང་གིས་དེ་ལྟར་གསུངས་པ་ཡིན་པའི་གོ་བ་བླངས་ན་དངོས་དོན་དང་མཐུན་ཆེ་སྙམ། ད་ནི་ལ་དོན་རྣམས་རྣམ་དབྱེ་བདུན་པ་རྟེན་གནས་ལ་འཇུག་པའི་ཚུལ་བཤད་པ་ལ། རྟེན་གནས་ཀྱི་གོ་དོན་ནི། དངོས་པོ་གང་ཞིག་གང་ལ་རྟེན་པའམ་ཡོད་པའི་དོན་ཅན་ལ་འཇུག་པ་ལ་རྣམ་དབྱེ་བདུན་པ་ཟེར་ཞིང་། དཔེར་ན། 
184.	 དབེན་པའི་གནས་སུ་གཏུམ་ཞིང་ངར་བའི་གཅན་གཟན་གྱི་ཚོགས་དག་མཆིས་སོ། རྒྱ་མཚོ་ཆེན་པོར་ཉ ཡི་རིགས་མ་འདྲ་བ་གྲངས་ལས་འདས་པ་ཞིག་གནས་སོ། འཛམ་གླིང་དུ་སྐད་གྲགས་ཡོད་པའི་པོ་ཏཱ་ལ་ནི་ལྷ་ས་རུ་གཟི་འོད་རབ་ཏུ་འབར་བཞིན་ཡོད། ཡངས་ཤིང་རྒྱ་ཆེ་བའི་རྩྭ་ཐང་དུ་ཕྱུགས་རིགས་དཀར་ནག་གི་ཁྱུ་ནམ་མཁའི་སྐར་ཚོགས་ལྟར་བཀྲ་བ། ཤིན་ཏུ་མཐོ་བའི་ཧི་མ་ལའི་རི་རྩེ་ན་ཆུ་འཛིན་གྱི་ཕུང་པོ་ལངལོང་དུ་འཁྲིགས་པ། སྣོད་ལ་འཇུ་སའི་ལུང་དགོས།། ནད་ལ་ཕན་པའི་སྨན་དགོས།། རང་ལག་དུ་ནོར་བུ་ཡོད་ཀྱང་། ནོར་ཉམས་མ་ཆོད་ན་ས་རྡོ་དང་ཁྱད་མེད།  དེ་ཉིན་ཡར་རྒྱབ་གཙང་པོའི་ཕ་རོལ་རུ་མི་མང་པོས་བྲོ་འཁྲབ་པའང་མཐོང་ལྟ་བུ། དེ་བཞིབ་དུ་སློབ་དཔོན་ལ་སློབ་མ་མང་། དཔའ་བོ་ལའང་གྲགས་དགོས། ཁྱི་ལའང་སྐྲག་ན་གཅན་གཟན་ལ་ལྟ་ཅི་སྨོས། སྦྲུལ་ལ་དུག་ཡོད་ཀྱང་སྦྲུལ་ཀུན་ལ་ནི་མིན་ནོ། སྟག་ལ་རྩལ་སྟོབས་ལྡན་ཡང་སང་གེ་ལ་སྐྲག བྱ་གག་ལ་ནམ་ཚོད་ཟིན་པའི་ནུས་པ་ཡོད་ཀྱི་འདབ་ཆགས་ཀུན་ལ་ནི་དེ་ལྟ་མ་ཡིན་ནོ། ལྗོན་ཤིང་གི་རྩེ་ན་ཁུ་བྱུག་གིས་གསུང་སྙན་སྒྲོག་པ། སློབ་ཁང་ཏུ་སློབ་མ་ཚོས་སློབ་སྦྱོང་བྱེད་པ། སེམས་ལ་དགའ་སྤྲོ་དཔག་མེད་སྐྱེས་པ། རིའི་རྩེ་ན་བསང་གཏོང་བ། ལག་ཏུ་རྔ་ཡབ་ཐོག་པ་སོགས་ལྟ་བུའོ། དེ་ལྟར་གོང་དུ་བཀོད་པའི་དཔེ་བརྗོད་རྣམས་ལས་རྟེན་གང་ཞིག་ལ་བརྟེན་པ་གང་ཞིག་ཡོད་པའམ་གནས་པའ་དོན་ཅན་དག་ནི་གོ་བདེ་ཞིང་འཁྲུལ་གཞི་མེད་ཀྱང་།  བརྟེན་པ་དེ་བྱ་བའི་རང་བཞིན་དང་ལྡན་པའི་རིགས་ཏེ། གོང་དུ་བཀོད་པའི་སློབ་ཁང་དུ་སློབ་མ་ཚོས་སློབ་སྦྱྲོང་བྱེད་ཅེས་པ་ལྟ་བུར་མཚོན་ན། རྟེན་སློབ་ཁང་ཡིན་པ་གོ་བདེ་ན་ཡང་། བརྟེན་པ་ནི་སློབ་མ་རྣམས་རྐྱང་པ་མིན་པར་སློབ་མ་ཚོས་སློབ་སྦྱོང་བྱེད་པའི་བྱ་བ་དེ་བརྟེན་པ་ཡིན་པར་ཤེས་དགོས་ཏེ། 
185.	སློབ་སྦྱོང་གི་བྱ་བ་བྱེད་སའི་གནས་སམ་གཞིའམ་རྟེན་ནི་སློབ་ཁང་དང་། བརྟེན་པ་ནི་སློབ་སྦྱོང་གི་བྱ་བ་དེ་ཡིན། དེས་ན་རྣམ་དབྱེ་བདུན་པའི་ལ་དོན་གྱི་གོང་འོག་གཉིས་ཀར་ཆོས་ཅན་བརྗོད་པའི་མིང་དང་། མིང་འོག་མའི་མཐར་ཡོད་དང་ལྡན་དང་མངའ་སོགས་ཀྱི་ཕྲད་ལས་ལ་དོན་གྱི་འོག་ཏུ་བྱ་ཚོག་ཙམ་ཡང་ཡོད་མི་འོས་པ་ག་ལ་ཡིན། དེར་བརྟེན་སི་སུའི་འགྲེལ་ཆེན་དུ། གཡུལ་དུ་གོ་བགོས། གཡུལ་དུ་བསད། སྡིག་པ་ལ་འཇིགས། སེང་གེ་ལ་སྐྲག་སོགས་དང་། དེ་བཞིན་པྲ་ཏིའི་སུམ་འགྲེལ་དུའང་། རབ་གསལ་དུ་དཔོན་པོ་བཞུགས།  མདུན་དུ་དཀར་ཡོལ་མཛེས། སོགས་བྱ་ཚིག་དང་ཆོས་བརྗོད་ཀྱི་མིང་ཅི་རིགས་བཀོད་པ་རྣམས་ནི་ལས་སུ་བྱ་བ་དང་དགོས་ཆེད་ཀྱི་དོན་དང་འཁྲུལ་གཞི་གཏན་ནས་མེད་པ་ཡིན་པས་ཕན་ཚུན་མ་འདྲེས་པར་ཤེས་པར་བྱའོ།། སྔར་དང་ད་ལྟའི་འགྲེལ་བཤད་མཁན་དག་གིས་ལ་དོན་གྱི་རྣམ་དབྱེ་འཆད་པའི་སྐབས་སུ། སུ་སོགས་ལ་དོན་རྣམས་ལས་སུ་བྱ་བ་སོགས་དོན་ལྔ་ལ་མཚུངས་པར་འཇུག་མིན་གྱི་སྐོར་ལ། ལ་ན་གཉིས་དེ་ཉིད་ཀྱི་དོན་ལ་འཇུག་དང་མི་འཇུག་ག་འདོད་ཚུལ་མི་འདྲ་བ་ཡོད་པ་ཙམ་ལས། གཞན་ལས་དང་། ཆེད་དང་། རྟེན་གནས། ཚེ་སྐབས་བཅས་ལ་ལ་དོན་རྣམས་འཇུག་པ་ཁ’བ་ཆེ་ཆུང་དང་། འཇུག་བདེ་མིན་གྱི་དབྱེ་བ་བཤད་པ་ནི་ཆེར་མ་བྱུང་མོད། ཞིབ་ཏུ་དཔྱད་ཚེ་གོང་དུ་ཟུར་ཙམ་སྨོས་པ་ལྟར་ལས་སུ་བྱ་བར་ལ་ཡིག་འཇུག་པ། ཁྱབ་ཆེ་བ་དང་ན་ཡིག་ན་འཇུག་པ་ཤིན་ཏུ་ཁྱབ་ཆུང་བ་ཡིན་ཡང་། སྔ་འགྲེལ་འགའ་ཞིག་ཏུ། ན་ཡིག་ལས་སུ་བྱ་བར་འཇུག་པའི་དཔེ། འདུན་ན་རྒྱུ། སེ་ར་ན་ཆོས་ཉན་ཞེས་བཀོད་མོད། དེ་དག་ནི་གཡུལ་དུ་བསད་དང་། རབ་གསལ་དུ་དཔོན་པོ་བཞུགས་སོགས་དང་ཁྱད་མ་མཆིས་
186.	པས་བདུན་པ་གནས་གཞི་ལས་མ་འདས་སྙམ་པས་བརྟག་པར་འཚལ། རྣམ་དབྱེ་བདུན་པའི་གནས་གཞིའི་དོན་ལ་ན་ཡིག་གི་འཇུག་པ་ཁབ་ཆེ་ནའང་ཞིབ་ཏུ་བརྟགས་ན། རྣམ་དབྱེ་བདུན་པའི་རྐྱེན་ན་སྒྲ་འཇུག་ཡུལ་དེ་གང་ཟག་མིན་པའི་རིགས་ལ་འཇུག་པ་ཁྱབ་ཆེ་བ་དང་། མི་སོགས་སེམས་ལྡན་གྱི་རིགས་ལ་ན་ཡིག་འཇུག་མི་བདེ་བ། དཔེར་ན། ཁང་པའི་ནང་ན་ཅ་ལག་མང་།  རིའི་རྩེ་ན་སྤྲིན་པ་འཁྲིགས། དཔྲལ་བ་ན་སྨེ་བ་ཞིག་འདུག་སོགས་ན་སྒྲ་འཇུག་ཡུལ་སེམས་ལྡན་མིན་ཚེ་འཇུག་པ་བདེ་ནའང་། སློབ་དཔོོན་ན་སློབ་མ་མང་། སློབ་མ་ན་ཡོན་ཏན་ཡོད། སྦྲུལ་ན་དུག་ཡོད། སྤྱང་ཀི་ན་རྫི་ཡོད་སོགས་ལ་གཙོ་བོ་ལ་ཡོག་དང་། གཞན་སུ་ར་རུ་སོགས་འཇུག་པ་ལས་ན་ཡིག་ཤིན་ཏུ་འཇུག་མི་བདེ་བ་དང་། དེ་ལྟར་བཤད་སྲོལ་དང་འབྲི་སྲོལ་གཉིས་ཀ་ཆེར་མེད་པ་ཡིན། དེས་ན་ལས་སུ་བྱ་བའི་ལ་དོན་འཇུག་ཡུལ་མི་སོགས་སེམས་ལྡན་གྱི་རིགས་དང་། རྟེན་གནས་ཀྱི་སྐབས་རྟེན་སེམས་ལྡན་ལ་གཙོ་བོ་ལ་ཡིག་འཇུག་ལས་ན་ཡིག་མི་འཇུག་པ་དང་། སུ་སོགས་གཞན་་རྣམས་ཀྱང་འཇུག་པ་བདེ་མིན་ཅི་རིགས་ཤིག་ཡོད་པའི་གནད་ཀ་འདི་ཤེས་དགོས་པ་ཤིན་ཏུ་གལ་ཆེ། སྤྱིར་འགྲོ་སྟངས་དེ་འདྲ་ཞིག་ཡིན་པ་ཤེས་པ་ཙམ་གྱིས་མི་འགྲིག་པར་དེ་ལྟར་ཡིན་དགོས་པའི་རྒྱུ་མཚན་རྟོགས་་ནི་དེ་ལས་ཀྱང་གལ་ཆེ་བ་ཡིན། འོ་ན་རྒྱུ་མཚན་གང་འདྲ་ཞིག་ཡིན་ཞེ་ན། གོང་དུའང་ཟུར་ཙམ་སྨོསཔ་དང་། བསྟན་པ་རྒྱ་མཚོས། དེས་ན་བརྡ་སྤྲོད་པའི་དབང་གིས་གོ་བ་དང་། གོམས་སྲོལ་གྱི་དབང་གིས་གོ་བ་གཉིས་ལ་ཁྱད་པར་ཆེན་པོ་ཡོད་པའི་གནད་འདི་ཤེས་པར་བྱའོ།། ཞེས་གསུངས་པ་ལྟར་གོང་དུ་བཤད་པའི་ལ་དོན་རྣམས་ལས་སུ་བྱ་བ་སོགས་དོན་ལྔ་ལ་འཇུག་པ་ཁྱབ་ཆེ་ཆུང་དང་འཇུག་བདེ་མིན་གྱི་ཁྱད་པར་ཡོད་པའང་གོམས་སྲོལ་གྱི་དབང་གིས་ཡིན་
187.	ནའང་། བརྡ་སྤྲོད་པའི་དབང་དུ་བྱས་ན། ལས་དང་ཆེད་དང་རྟེན་གནས་དང་། དེ་ཉིད་ཚེ་སྐབས་ལ་སྒྲ་ཡིན། ཞེས་གསུངས་ཡོད་པས་གོམས་སྲོལ་དང་མཐུན་རུང་འདྲ། མ་མཐུན་རུང་འདྲ། ཞེས་ཨུ་ཚུགས་ཀྱིས་བཤད་མི་རུང་སྟེ། བོད་ཕལ་མོ་ཆེའི་སྐད་ཀྱི་གོམས་སྲོལ་དང་མ་བསྟུན་པའི་བོད་ཀྱི་བརྡ་སྤྲོད་རིག་པ་ཞིག་སྔར་བྱུང་མྱོང་མེད་ལ། ཕྱིན་ཆད་ཀྱང་དེར་མ་བསྟུན་ཚེ་ཡར་རྒྱས་གཏོང་ཐབས་བྲལ་བ་རེད། གོམས་སྲོལ་ཞེས་པ་འདི་ལའང་ཞིབ་ཏུ་བསམས་ཚེ་འགའ་ཞིག་ནི་ཡུན་རིང་མོ་ཞིག་ནས་ཆགས་པའི་གོམས་སྲོལ་ཞིག་དང་། འགའ་ཞིག་ནི་ཚིག་ཙམ་གྱི་ཐད་ནས་བལྟས་ན་དོན་གཞན་དང་འཁྲུལ་གཞི་ཡོད་པའི་དབང་གིས་ཀྱང་དེེ་ཡིན། དཔེར་ན། གོང་དུ་བཤད་པའི་ལས་སུ་བྱ་བའི་ལ་དོན་འཇུག་ཡུལ་གྱི་བྱ་བའི་ཡུལ་ལ་ན་ཡིག་དང་། རྟེན་གནས་ཀྱི་སྐབས་རྟེན་སེམས་ལྡན་ལ་ན་ཡིག་སྦྱར་ཚེ་དོན་དུ་ན་སྒྲ་དེ་རྣམ་དབྱེའི་རྐྱེན་ཡིན་མོད། ཚིག་ཙམ་ལ་བལྟས་ན་སེམས་ལྡན་དེ་ནད་ཀྱིས་ན་བའི་དོན་དང་འཁྲུལ་གཞི་ཡོད་པ།  དཔེར་ན། དགེ་རྒན་ན་གུས་འདུད་ཞུ། སློབ་མ་ན་ཡོན་ཏན་ཡོད། ལྟ་བུའི་ན་ཡིག་དེ་བྱ་ཚིག་ཏུ་འགྲོ་བའི་ན་དང་འཁྲུལ་གཞི་ཡོད་པས་དེ་ཉིད་རྣ་བར་མི་སྙན་པའི་དབང་གིས་རིམ་བཞིན་འབྲི་སྲོལ་དང་བཤད་སྲོལ་མེད་པར་གྱུར། སྤྱིར་ཡང་ལ་དོན་བདུན་གྱི་ནང་དུ་བྱ་ཚིག་ཏུ་འགྲོ་བ་ན་ཡིག་ཁོ་ན་ལས་མེད་པའང་ཤེས་དགོས། དེས་ན་གོང་གི་དཔེ་བརྗོད་གཉིས་ཀར་ལ་ཡིག་སྦྱར་ན་འཁྲུལ་གཞི་མེད་པས་སྙན་པའི་སྣང་བ་སྐྱེ་བ་ཡིན།། ད་ནི་རྣམ་དབྱེ་གཉིས་པའི་ནང་གསེས་དེ་ཉིན་ཀྱི་དོན་ནི། སྤྱོར་བཏང་བཤད་ན་ལས་དང་བྱ་བ་གཉིས་ངོ་བོ་གཅིག་པ་དེ་ཉིད་ཀྱི་དོན་གོ་དགོས། དེའང་ལས་དང་བྱ་བ་གཉིས་ངོ་བོ་གཅིག་པ་ཞེས་པ་དེ་ཞིབ་ཕྲ་གང་འདྲ་ཞིག་
188.	ལ་གོ་དགོས་ཤེ་ན། དེ་ཉིད་སྟོན་པའི་ལ་དོན་འཇུག་ཡུལ་གང་ཡིན་པ་དེ་ལ་ལས་ཞེས་བརྗོད་པ་དང་། ལ་་དོན་གྱི་མཐར་སྦྱར་རྒྱུའི་བྱ་ཚིག་ལ་བྱ་བ་ཞེས་བརྗོད་པ་སྟེ། དཔེར་ན། མེ་རུ་འབར་ལྟ་བུ་མཚོན་ན། མེ་ལས་དང་། རུ་དེ་ཉིད་སྟོནཔའི་ལ་དོན། འབར་བྱ་བ་ཡིན་ཞིང་་། འདིའི་བྱ་ལས་ངོ་བོ་གཅིག་ཏུ་འགྲོ་ཚུལ་ནི། སྤྱིར་མེ་དང་འབར་གཉིས་མིང་ཙམ་གྱི་རྣམ་པའི་སྟེང་ནས་བལྟས་ན་ཐ་དད་པར་སྣང་མོད། ངོ་བོའི་སྟེང་ནས་བཤད་ན་འབར་རྒྱུ་ནི་མེ་ཁོ་ན་ཡིན་པ་ལས་མེ་ཡི་དངོས་པོ་ལས་ཐ་དད་པའི་འབར་རྒྱུ་གཞན་ཞིག་འཇོག་ཏུ་མེད་པས་ན་བྱ་བ་དང་ལས་གཉིས་ངོ་བོ་གཅིག་པ་ཞེས་བརྗོད་པ་ཡིན། དཔེ་འདི་རིགས་ལ་ལ་དོན་གྱི་རྐྱེན་མ་སྦྱར་ཀྱང་དོན་འདྲ་བར་སྟོན་པ་ཡིན་ཏེ། མེ་འབར་ཞེས་བརྗོད་ཆོག་པ་ལྟ་བུའོ། འོན་ཀྱང་དེ་ཉིད་ཀྱི་དཔེ་ཀུན་ལ་དེའིི་རིགས་འགྲེ་སྦྱར་ཆོག་པ་མིན་པ་འོག་ཏུ་འབྱུང་ངོ་། ད་ནི་དེ་ཉིད་ཀྱི་དཔེ་བརྗོད་ཅི་རིགས་པར་བཀོད་ན། ཉི་ཟླའི་དཀྱིལ་འཁོར་ནི་འོད་དུ་འཚེར་ཞིང་རབ་ཏུ་གསལ། དྲོད་ཁང་དུ་བསྙལ་བའི་སྒོ་ང་བྱ་ཕྲུག་ཏུ་གྱུར་པ། དཔའ་བོ་ཀུན་ལས་ཁྱད་དུ་འཕགས་པའི་དཔའ་རྩལ་བསྟན་པ་ལྟ་བུའི་གྲས་ནི་ཆོས་ཅན་བརྗོད་པའི་མིང་ལ་དེ་ཉིད་ཀྱི་ལ་དོན་སྦྱར་ཞིང་དེ་མཐར་ཐ་མི་དད་པའི་བྱ་ཚིག་སྦྱར་བ་ཡིན་ཞིང་། ཡང་། བཤེས་གཉེན་དགྲ་རུ་འཛིན་པའི་ངན་སེམས། གདུག་རྩུབ་ཅན་གྱི་དགྲ་བོ་རྡུལ་དུ་བརླགས་པ། འཇིག་རྟེན་གྱི་བྱ་བའི་མཐོང་རྒྱ་ཆེ་རུ་བཏང་བ། སྤྱིི་ཡི་ནོར་བདག་གིར་འཛིན་པའི་བློ་ངན། སྡང་བའི་དགྲ་བོ་གཉེན་དུ་བསྒོམས་པ་ལྟ་བུའི་གྲས་ཀྱང་དེ་ཉིད་ཀྱི་ལ་དོན་སྦྱར་ཡུལ་གང་དང་མཚུངས་ནའང་། ལ་དོན་གྱི་འོག་ཏུ་ཐ་དད་པའི་བྱ་ཚིག་འཇུག་པ་དང་། ཡང་། སྡོད་ཁང་རྣམས་སྔར་ལས་ཆེས་ཆེར་མཐོ་རུ་བཏང་བ་ཚོད་མ་ལ་སྤོད་སྣ་བཏབ་ཏེ་བྲོ་བ་ཆེ་རུ་
189.	བཏང་བ་ལྟ་བུའི་གྲས་ནི་ཆོས་བརྗོད་ཀྱི་མིང་མཐར་དེ་ཉིད་ཀྱི་ལ་དོན་སྦྱར་ཞིང་དེ་མཐར་ཐ་དད་པའི་བྱ་ཚིག་སྦྱར་བ་དང་།་ཡང་། རིང་དུ་གྱུར། འཇམ་དུ་སོང ལྟ་བུའི་གྲས་ཀྱང་ལ་དོན་སྦྱར་ཡུལ་གོང་དང་མཚུངས་ཀྱང་། ལ་དོན་གྱི་འོག་ཏུ་ཐ་མི་དད་པའི་བྱ་ཚིག་སྦྱར་བ་དང་། ཡང་སློབ་མ་རྣམས་ལ་ལྟད་མོ་ལྟ་རུ་བཅུག་པ། གཏམ་ཤོད་དུ་འཇུག་པ། ཡི་གེ་འབྲིར་འཇུག་པ། ལྟ་བུའི་གྲས་ནི་བྱ་བྱེད་ཐ་མི་དད་པའི་ལས་ཚིག་གཉིས་ཀྱི་བར་དུ་དེ་ཉིད་ཀྱི་ལ་དོན་འཇུག་པ་སོགས་ནང་གསེས་ཀྱི་ཁྱབ་པར་རྣམས་ཞིབ་ཏུ་རྟོགས་དགོས་པ་དང་། གཞན་ཡང་དེ་ཉིད་ཀྱི་དཔེ་བརྗོད་ཅི་རིགས་པ་བཀོད་པ། སྨན་གྱི་ནུས་པས་ནད་རྩ་མེད་དུ་བཏང་བ། སྔར་གྱི་ལོ་རྒྱུས་རྣམས་ཞིབ་ཏུ་བཤད་པ། རྒྱལ་ཁམས་བསྐོར་བའི་མི་རྣམས་མཐོངརྒྱ་ཆེ་རུ་ཕྱིན་པ། ཕྱག་གི་ཌ་མ་རུ་དྲག་ཏུ་དཀྲོལ་བ། སྤྲེའུ་རྣམསཤིང་རྩེར་མྱུར་བར་འཛེགས་པ། རྡོ་སོལ་གྱི་མེས་ལྕགས་ཞུ་རུ་བཅུག་པ། ལག་པ་གཉིས་ཐག་པས་དམ་དུ་བཅིངས་པ། གཡུལ་ལས་རྣམ་པར་རྒྱལ་བས་སེམས་སྤྲོ་བར་གྱུར་པ། འདས་པའི་བྱ་བ་རྣམས་ཡིད་ལ་ལྷང་ལྷང་དུ་འཁོར་བ། དེ་ནས་བཟུང་ཕྱོགས་ཁག་གཉིས་སུ་གྱེས་པ། ཐག་ཁྲ་སྦྲུལ་དུ་འཁྲུལ་ཏེ་འཇིགས་སྣང་སྐྱེས་པ། བདེ་སྐྱིད་ཀྱི་འཚོ་བ་ཉམས་སུ་མྱོང་བ། ཡུལ་གྱི་གནས་ལུགས་རྣམསམངོན་སུམ་དུ་རྟོགས་པ། སྤང་ལྗོངས་རྣམས་གཡུའི་མེ་ལོང་ལྟ་བུར་གྱུར་པ། དུང་དཀར་སེར་པོར་འཛིན་པའི་མིག་ཤེས། ཕ་མ་དྲན་ཅན་དུ་ཤེས་པ། ལེ་ལོ་ནི་རང་གི་དགྲ་རུ་འཛིན་པ། ཤིང་དུམ་བུར་བཅད་པ། རྡོ་ལེབ་མོར་བཅོས་པ། དཔའ་བོར་སྙན་ཚིག་གིས་གཟེངས་སུ་བསྟོད་པ། རང་ཉིད་མཁས་པར་རློམ་པ། ཀུན་གྱི་མགོན་དུ་གྱུར་པ་སོགས་མང་དུ་སྦྱར་བར་བྱའོ། 
190.	 ཡང་འགྲེལབཤད་མཁན་ལ་ལས་བྱེད་པའི་ལས་དང་བྱ་བའི་ལས་ལ་ར་ཡིག་སྦྱར་བ། དཔེར་ན། ཤིང་གཅད་པར་བྱ་དང་། གཅོད་པར་བྱེད་ཅེས་པའི་ར་ཡིག་ནི་དེ་ཉིད་སྟོན་པའི་ལ་དོན་ཡིན་པར་བཤད་མོད། ཞིབ་ཏུ་བརྟགས་ཚེ་དེ་ལྟ་ཡིན་ན་གཅད་པ་དང་གཅོད་པ་གཉིས་ལས་དང་། བྱ་དང་བྱེད་གཉིས་བྱ་བ་ཡིན་དགོས་པས་གཅོད་དང་བྱེད་གཉིས་ངོ་བོ་གཅིག་པ་དང་། གཅད་དང་བྱ་གཉིས་ངོ་བོ་གཅིག་ཏུ་འཇོག་དགོས་ཀྱང་འདི་སྐབས་ལས་ཤིང་དང་། བྱ་བ་གཅད་དང་གཅོད་ཡིན་པས་དེ་གཉིས་ཀྱི་བར་དུ་ལ་དོན་འཇུག་མི་སྲིད། ལ་དོན་ནི་གཅོད་པ་དང་བྱེད་གཉིས་ཀྱི་བར་དང་། གཅད་དང་བྱ་གཉིས་ཀྱི་བར་དུ་ཞུགས་པ་ཡིན་པས་དོན་དུ། ཤིང་གཅོད་པར་བྱེད་ཅེས་བརྗོད་ཚེ་ཤིང་ལས་དང་། གཅོད་པར་བྱེད་ཅེས་པ་བྱ་བ་ཡིན་མོད། གཅད་པ་ལས་དང་། བྱ་ཞེས་པ་བྱ་བ་ཡིན་པར་བཤད་ན་འཐད་མིན་བརྟག་པར་འཚལ། སྤྱིར་བྱ་དང་། བྱེད། བྱས། བྱོས་རྣམས་ནི་བྱ་ཚིག་དངོས་ཀྱི་ཚིག་གྲོགས་ཙམ་ཡིན་པ་ལས་རང་སྐྱ་ཐུབ་པའི་བྱ་ཚིག་དངོས་ཤིག་མིན་པར་རྟོགས་དགོས་པ་ན་གལ་ཆེ་སྙམ་མོ། བྱ་ཚིག་དངོས་ནི་ལས་གང་ཡང་རུང་བ་ཞིག་གི་མཐར་སྦྱར་ཏེ་དོན་གསལ་བར་སྟོན་པ། དཔེར་ན། ཡི་གེ་འབྲི་ལྟ་བུར་མཚོན་ན། ཡི་གེ་ལས་དང་། འབྲི་བྱ་བ་ཡིན་པ་ཤིན་ཏུ་གསལ་མོད། ཡི་གེ་བྱེད་ཅེས་བརྗོད་ཚེ་དོན་གསལ་བར་སྟོན་མི་ཐུབ་ཀྱང་། ཡི་གེ་འབྲི་བར་བྱེད་ཅེས་བརྗོད་ཚེ་ཡི་གེ་ལས་དང་ འབྲི་བར་བྱེད་ཅེས་པས་བྱ་བ་བསྟན་པ་ཡིན་པས་དོན་དུ་བྱེད་ཅེས་པ་ནི་བྱེད་ལས་གསལ་བྱེད་ཀྱི་ཚིག་གྲོགས་ཙམ་ཡིན་པས་སྤྱིར་བཏང་གི་བྱ་ཚིག་དངོས་དང་མི་འདྲ་བ་ཡིན། ཡང་རྟོགས་པར་ཤོག་སོགས་སྨོན་པའི་དོན་ཅན་གྱི་ར་སྒྲ་རྣམས་ཀྱང་དེ་ཉིད་ཀྱི་དོན་དུ་འདོད་ན། རྟོགས་པ་ལས་དང་། ཤོག་བྱ་བ། དེ་གཉིས་ངོ་བོ་གཅིག་ཡིན་དགོོས་
191.	ཀྱང་རྟོགས་པ་བྱ་ཚིག་ཡིན་པ་ལས་ཤོག་ཅེས་པ་ནི་བྱ་ཚིག་མིན་པས་འདི་དག་ཀྱང་བརྟགས་པར་བྱ་བའི་གནས་སོ། ད་ནི་རྣམ་དབྱེ་བདུན་པ་ཉིད་དུས་བརྗོད་པར་འཇུག་པའི་ཚེ་སྐབས་ནི། ལ་དོན་བདུན་པོ་གང་རུང་གིས་ཚེ་དང་སྐབས་ཀྱི་དོན་སྟོན་པ་ཞིག་ཏུ་གོ་དགོས་པ་ནི། ལེགས་བཤད་ལྗོན་དབང་ལས། ཚེ་སྐབས་གཉིས་དང་དོན་འདྲ་ན།།  བདུན་པའི་ནང་གསེས་ཚེ་སྐབས་ཏེ།།  དཔེར་ན་མཆུ་ཟླ་ཤར་བ་ན།།  ཆོ་འཕྲུལ་དུས་ཆེན་ཚུགས་ལྟ་བུ།།  ཞེས་གསུངས་པ་བཞིན་ནོ།  ཞིབ་ཏུ་དཔྱོད་ན་ཚེ་སྐབས་སམ་དུས་སྟོན་པའི་ལ་དོན་རྣམས་འཇུག་ཡུལ་ནི་དུས་སམ་གྲངས་སྟོན་པའི་མིང་ཞིག་གི་མཐར་སྦྱར་དགོས་པ་ཡིན་ལ། གྲངས་དེའང་དུས་དང་འབྲེལ་བའི་གྲངས་ཡིན་པ་ལས་སྤྱིར་བཏང་གི་གྲངས་ཀུན་ལ་མིན་པའང་ཤེས་དགོས། དེའང་དཔེར་ན།  ཚེས་གཉིས་སུ་ཉི་མ་ལྡོག བོད་ཟླ་ལྔ་པར་རྩི་ཏོག་རྒྱས། དགུན་ལ་གྲང་ངར་ལྡང་། སྟོན་ཁར་ཤང་ལོ་བྲུལ་སོགས་ཀྱི་གྲངས། གཉིས་དང་། ལྔ། དུས་དགུན་དང་། སྟོན་སོགས་ཀྱི་མཐར་འཇུག་ཅིང་། སྤྱིར་ཚེ་སྐབས་ཀྱི་དོན་ལ་ལ་དོན་བདུན་པོ་འཇུག་ནའང་གོང་དུ་ལས་སུ་བྱ་བ་སོགས་ཀྱི་སྐབས་སུ་སྨོས་་པ་བཞིན་གོམས་སྲོལ་གྱི་དབང་གིས་འཇུག་བདེ་མིན་ཅི་རིགས་ཡོད་པ་དང་། བྱ་བའི་ཚིག་གི་མཐར་ཚེ་སྐབས་སྟོན་པའི་ལ་དོན་མི་འཇུག་པ་ཡིན། འོ་ན་གོང་དུ་སྨོས་པའི་ལེགས་བཤད་ལྗོན་དབང་ལས། དོེར་ན་་མཆུ་ཟླ་ཤར་བ་ན། ཞེས་པའི་ཤར་བ་བྱ་ཚིག་མ་ཡིན་ནམ་ཞེ་ན། ཤར་བ་བྱ་ཚིག་ཡིན་མོད། འདི་སྐབས་ཤར་བའི་ཚེ་ན་ཞེས་པའི་ཚིག་སྦྱོར་བསྡུས་པ་ཡིན་མོད། མཆུ་ཟླ་ཤར་ན་ཆོ་འཕྲུལ་དུས་ཆེན་ཚུགས་ཞེས་འབྲུ་དོན་གཉེར་ཚེ་ན་སྒྲ་དེ་རྒྱུ་མཚན་གྱི་དོན་ལ་འཇུག་པའི་ན་སྒྲ་ཡིན་པ་ལས་ཚེ་སྐབས་ཀྱི་དོན་མིན་ཏེ། དཔེར་ན། ཤར་ན་ཚུགས། མ་ཤར་ན་མི་ཚུགས་ལྟ་
192.	བུའི་ཚིག་གི་ནུས་པ་ཐོན་པ་ཡིན། ཡང་འགྲེལ་བཤད་མཁན་དག་གིས། ཚེ་ན་དང། དུས་སུ། སྐབས་སུ། རྒྱུན་དུ། གཏན་དུ། རྟག་ཏུ་སོགས་ཀྱི་ལ་དོན་རྣམས་ཚེ་སྐབས་ཀྱི་དོན་དུ་བཀྲལ་མོད། ལྗོན་དབང་དུ། ཚེ་སྐབས་གཉིས་དང་དོན་འདྲ་ན། ཞེས་ལ་ཚེ་སྐབས་གཉིས་ཀྱི་ཚིག་གྲོགས་སུ་འགྲོ་དགོས་པ་ཞིག་ཡིན་པར་མ་གསུངས་ནའང་བཤད་མ་ཐག་པའི་ཚེ་ན་དང། སྐབས་སུ་སོགས་ཀྱི་ལ་དོན་ནི་ཚིག་གྲོགས་སུ་འགྲོ་བ་ལྟ་བུ་ཞིག་འདུག་པས་བརྟག་པས་འཚལ། ཚེ་སྐབས་ཀྱི་དཔེ་བརྗོོད་ཅི་རིགས་སུ་བཀོད་པ་འདི་ལྟར། མཚན་མོར་ཕྱུགས་རྣམས་ལྷས་སུ་ཉལ་བ། ཚེས་བཅུ་གསུམ་ལ་རྟ་རྩལ་འགྲན་པ། དགུན་ཟླ་གསུམ་དུ་ཁ་བ་འབབ་པ། རང་ལོ་བཅུ་དྲུག་ཏུ་སློབ་གྲྭ་ཐོན། ད་ནས་ཞག་བདུན་ན་ཆར་འབབ། བོད་ཟླ་དང་པོར་འབྲུག་སྒྲ་སྒྲོག	ནམ་ཞིག་ན་འདིའི་དོན་རྟོགས་པར་འགྱུར། འདི་སྐད་བདག་གིས་ཐོས་པ་དུས་གཅིག་ན། ཚེ་སྟོད་དུ་སློབ་སྦྱོང་བྱས། ནམ་གྱི་སྲོད་ལ་ལུག་ཁྱུར་སྤྱང་ཀིའི་འཚེ་བ་བྱུང། ཉི་ནུབ་ཏུ་བྱ་རྣམས་ཚང་ལ་ལོག འགྲོ་ཁར་ཕན་ཚུན་ཕྱག་བཏང་བ། ཐོ་རེངས་སུ་གནམ་གྲུ་འཕུར་བ། ཚེ་འཇུག་ཏུ་བདེ་ཞིང་སྐྱིད་པ་སོགས་ལྟ་བུ་མང་དུ་སྦྱར་བར་བྱའོ།། ཡང་ལ་དོན་བདུན་གྱི་ནང་ནས་ར་ཡིག་རྐྱང་བ་དང་སྒྲའི་དོན་ལ་འཇུག་པའང་ཡོད་དེ། དཔེར་ན། ལྷ་དང་། མི་དང་། ལྷ་མིན་དང་། དྲི་ཟར་བཅས་པའི་འཇིག་རྟེན་ཡི་རང་སྟེ། ཞེས་པ་དང། དེ་བཞིན་ལྷར་བཅས་སྲིིད་ཞིའི་གཙུག་རྒྱན་ཞེས་པ་དང། བདུད་ཀྱི་སྡེར་བཅས་འཇོམས་ལ་རབ་དཔའ་བ། ཞེས་དང། འདས་དང་མ་འོངས་ད་ལྟར་བཅས། ཞེས་སོགས་ཀྱི་ར་ཡིག་རྣམས་ནི་འབྱེད་སྡུད་ལ་འཇུག་པའི་དང་སྒྲའི་དོན་དང་ཁྱད་མ་མཆིས་
193.	ཤིང། ར་ཡིག་དེ་དག་ནི་མཐའ་མེད་ཁོ་ནའི་མཐར་འཇུག་པ་ཏིན་པས་ལ་དོན་བདུན་གྱི་ར་རུ་གཉིས་མཐར་རྐང་པ་ཁ་སྐོང་དགོས་ཚེ་རུ་ཡིག་དང། མི་དགོས་ཚེ་ར་ཡིག་འཇུག་པར་བཤད་པའི་ར་ཡིག་དང། འདིར་བཤད་པའི་དང་སྒྲའི་དོན་སྟོན་པའི་ར་ཡིག་གཉིས་གཅིག་ཏུ་བལྟ་བར་མི་བྱའོ། ། གསུམ་པ།ཨི་ལྡན་བཤད་པ། རྗེས་འཇུག་ལ་ལྟོས་དགོས་པའི་ཕྲད་དང་རྣམ་དབྱེ་གཉིས་ཀ་ཡིན་པ་ཨི་ལྡན་གྱི་རྣམ་དབྱེ་ལ་གཉིས་ཏེ། འབྲེལ་སྒྲ་བཤད་པ་དང། བྱེད་སྒྲ་བཤད་པའོ།། དང་པོ་འབྲེལ་སྒྲ་ནི། གི་གྱི་ཀྱི་འི་ཡི་བཅས་ལྔ་རུ་ངེས་ཤིང་། དེ་དག་གི་སྒྲ་སྦྱོར་ནི། རྗེས་འཇུག་ག་ང་གཉིས་མཐར་གི་དང། རྗེས་འཇུག་ད་བ་ས་གསུམ་གྱི་མཐར་ཀྱི་དང། རྗེས་འཇུག་ན་མ་ར་ལ་བཅས་ཀྱི་མཐར་གྱི་དང། རྗེས་འཇུག་འ་དང་མཐའ་མེད་མཐར་རྐང་པ་ཁ་སྐོང་དགོས་ན་ཡི་དང། ཁ་སྐོང་མི་དགོས་ན་འི་བཅས་འཇུག་པ་ཡིན། འདིའི་དོན་གྱི་སྦྱོར་བ་ནི། རྟེན་དང་བརྟེན་པའམ་ཡན་ལག་དང་ཡན་ལག་ཅནསོགས་མིང་དོན་ཕན་ཚུན་འབྲེལ་བ་བརྗོད་པའི་དོན་ཡིན་ཞིང། དེའང་གསལ་པོར་བཤད་ན། མིང་གཉིས་ཀྱི་བར་དུ་དྲུག་སྒྲ་སྦྱར་ཏེ་ཚིག་ཏུ་སྒྲུབ་པར་བྱེད་པ་སྟེ། ཤིང་གི་ཡལ་ག	 ཉི་མའི་འོད་ཟེར། ཆུ་ཡི་གཉེར་མ་སོགས་ལྟ་བུ་ཡིན། ཚིག་སྦྱོར་འདི་གྲས་ལ་རྣམ་དབྱེ་དྲུག་པའི་རྐྱེན་མ་སྦྱར་ན་ཚིག་ཏུ་སྒྲུབ་མི་ཐུབ། དེའི་རྒྱུ་མཚན་ནི། གོང་གི་ཤིང་དང་ཡལ་ག	ཉི་མ་དང་འོད་ཟེར། ཆུ་དང་གཉེར་མ་བཅས་ཀྱི་མིང་རྣམས་ནི་ཆོས་ཅན་བརྗོད་
194.	པའམ་ཁྱད་གཞི་སྟོན་པའི་མིང་ཡིན་ཞིང། ཁྱད་གཞི་སྟོན་པའི་མིང་གཉིས་སྦྱར་ཏེ་ཚིག་ཏུ་སྒྲུབ་སྐབས་བར་དུ་རྣམ་དབྱེའི་རྐྱེན་མེད་པ་མི་སྲིད། འོན་ཀྱང་ཤིང་སྐམ་པོ་དང། ལྕགས་རིང་པོ། ཕ་ལམ་གྱི་ཆུང་ངུ་སོགས་ཀྱང་མིང་གཉིས་སྦྱར་ཏེ་ཚིག་ཏུ་སྒྲུབ་པ་ཡིན་ནཌྷང་། ཤིང་གི་སྐམ་པོ་དང་། ལྕགས་ཀྱི་རིང་པོ། ཕ་ལམ་གྱི་ཆུང་དུ་སོགས་ནི་ཟེར་སྲོལ་གཏན་ནས་མེད། དེའི་རྒྱུ་མཚན་ནི། ཤིང་དང། ལྕགས། ཕ་ལམ་བཅས་ཆོས་ཅན་བརྗོད་པའམ་ཁྱད་གཞི་སྟོན་པའི་མིང་ཡིན་ནའང། སྐམ་པོ་དང། རིང་པོ། ཆུང་ངུ་རྣམས་ནི་ཆོས་བརྗོད་པའམ་ཁྱད་ཆོས་བརྗོད་པའི་མིང་ཡིན་པས་ཁྱད་པར་གྱི་གཞི་གང་ཡང་རུང་བ་ཞིག་ལ་ཁྱད་པར་གྱི་ཆོས་སྦྱར་ཏེ་ཚེག་ཏུ་སྒྲུབ་པ་ཡིན་པས་མིང་འདི་རིགས་ཀྱི་བར་དུ་དྲུག་སྒྲ་མི་འཇུག་པ་ཡིན། སྐབས་འགར་ཚིག་སྦྱོར་གྱི་ཉམས་འདོན་པའམ་ཚིགས་བཅད་སོགས་ཀྱི་སྐབས་སུ་ཆོས་དང་ཆོས་ཅན་བརྗོད་པའི་མིང་གོ་ལྡོག་གི་ཚུལ་དུ་སྦྱར་བའང་ཡོད་དེ། དམར་པོའི་རི་དང། མཛེས་པའི་མེ་ཏོག	རྣོ་བའི་ཤེས་རབ། སྙན་པའི་གླིང་བུ། མྱུར་པའི་གློག་ཞགས་ལྟ་བུའི་ཚིག་སྦྱོར་ལ་དྲུག་སྒྲ་ངེས་པར་སྦྱོར་ནའང་བརྡ་སྦྲོད་པའི་ལུགས་ལ་མིང་གི་ངོ་བོ་ལ་ནི་འགྱུར་བ་མེད་པར་དམར་པོའི་རི་ཞེས་བརྗོད་ཀྱང་དམར་པོ་ནི་ཆོས་བརྗོད་དང། རི་ནི་ཆོས་ཅན་བརྗོད་པ་ལས་མ་འདས་པ་ཡིན། ཚད་མའི་ལུགས་ལ། དམར་པོའི་རི་ཞེས་བརྗོད་ཚེ། དམར་པོ་ཁྱད་གཞི་དང། རི་ཁྱད་ཆོས་སུ་འཇོག་པ་དང།ཡང།རི་དམར་པོ་ཞེས་བརྗོད་ཚེ། རི་ཁྱད་གཞི་དང། དམར་པོ་ཁྱད་ཆོས་སུ་འཇོག་པ་ཡིན་པས་དོན་དུ་རྣམས་དབྱེ་དྲུུག་པ་སྦྱར་ཡུལ་གྱི་མིང་དེ་ཁྱད་གཞིར་འཇོག་པ་ཡིན། བརྡ་སྤྲོད་ལུགས་ཀྱི་ཆོས་དང་ཆོས་ཅན་བརྗོད་པའི་དབྱེ་བ་ནི། དྲུག་སྒྲ་ཡོད་མེད་ཁོ་ན་ལ་ལྟོས་པ་མིན་པར་གང་ཡང་རུང་བའི་མིང་ཉིད་ལ་དབྱེ་བ་འབྱེད་
195.	པ་སྟེ། ཚིག་གྲོགས་གཞན་ལ་ལྟོས་མི་དགོས་པར་དོན་གྱི་ངོ་བོ་སྟོན་ཐུབ་པའི་མིང་དང། མིང་དེའི་ཐོག་མར་མ་དང་མིའི་དགག་སྒྲ་མི་འཇུག་པའི་མིང་ཀུན་ལ་ཆོས་ཅན་བརྗོད་པའམ་ཁྱད་གཞི་སྟོན་པའི་མིང་ཞེས་བརྗོད་དེ། དཔེར་ན། ཤིང་དང་། ཁང་པ། རྒྱ་མཚོ། ཉི་མ་སོགས་ལྟ་བུ་དང། ཡང་ཁྱད་པར་གྱི་གཞི་ཞིག་དང་མ་སྦྱར་ཚེ་དོན་གྱི་ངོ་བོ་ཆ་ཚང་བ་ཞིག་སྟོན་མི་ནུས་པ་དང། མིང་གི་ཐོག་མར་མ་དང་མིའི་དགག་སྒྲ་འཇུག་པའི་མིང་རྣམས་ལ་ཆོས་བརྗོད་པའམ་ཁྱད་ཆོས་བརྗོད་པའི་མིང་ཞེས་བརྗོད་དེ། དཔེར་ན། རིང་བ། མཐོ་བ། ཆེ་བ། དམར་བ་སོགས་ལྟ་བུ་ཡིན། ཡང་གོང་དུ་བཤད་པའི་ཆོས་དང་ཆོས་ཅན་བརྗོད་པའི་མིང་གོ་ལྡོག་གི་ཚུལ་དུ་སྦྱར་བའི་དམར་པོའི་རི་དང། མཛེས་པའི་མེ་ཏོག་སོགས་ལ་འཇུག་པའི་དྲུག་སྒྲ་དང། ཆོས་ཅན་བརྗོད་པའི་མིང་གཉིས་ཀྱི་བར་དུ་འཇུག་པའི་དྲུག་སྒྲ་མི་འདྲ་བ་ནི། དང་པོའི་རིགས་ལ་འི་དང་ཡི་གཉིས་ལས་མི་འཇུག་སྟེ། དམར་གྱི་རི་དང། མཛེས་ཀྱི་མེ་ཏོག་ཅེས་མི་འཇུག་པ་ལྟ་བུ་དང། གཉིས་པའི་རིགས་ནི་དེ་དང་མི་འདྲ་བར། ཤིང་གི་རྩེ་མོ་དང་། གསེར་གྱི་བུམ་པ་སོགས་ལྟ་བུ་འཇུག་པ་ཡིན། དེའི་རྒྱུ་མཚན་ནི་གོང་གི་དམར་དང། མཛེས་སོགས་ཆོས་བརྗོད་ཀྱི་མིང་དག་ལ་ནི་པ་པོ་བ་བོ་སོགས་ཀྱི་ཚིག་གྲོགས་མ་སྦྱར་ཚེ་མིང་ཆ་ཚང་བ་མི་འགྲུབ་ཀྱང་ཤིང་དང་གསེར་སོགས་ནི་དེ་དང་མི་འདྲ་བར་ཚིག་གྲོགས་མི་དགོས་པ་ཡིན། དེ་ལྟར་ངེས་པར་བྱས་ཏེ་རྣམ་དབྱེ་དྲུག་པའི་དཔེ་བརྗོད་ཅི་རིགས་སུ་བཀོད་པ་འདི་ལྟར། རྒྱལ་མཚན་གྱི་ཏོག	གསེར་གྱི་རྒྱ་ཕིབས། ཡིད་བཞིན་གྱི་ནོར་བུ། ཕ་ཡུལ་གྱི་ལོ་རྒྱུས། བདེ་སྐྱིད་འཚོ་བ། རྒྱལ་ཁབ་ཀྱི་མངའ་ཐང། ཕས་ཀྱི་རྒོལ་བ། དམག་གི་སྟོབས་ཤུགས། རང་གི་འདོད་དོན། རྟ་
196.	ཡི་སྤུ་མདོག		རི་ཡི་རྩེ་མོ། མིའི་གཤིས་ཀ		བྱའི་གཤོག་པ་སོགས་ལྟ་བུ་མང་དུ་སྦྱར་བར་བྱའོ།། ཡང་རྣམ་དབྱེ་དྲུག་པའི་རྐྱེན་རྣམས་ཕྱི་ཚིག་འགལ་བའམ་མི་མཐུན་པར་སྟོན་པའི་ཚིག་གི་རྒྱན་དུ་འཇུག་པ་ནི། ཉི་མ་ཉིད་ལ་འཇིག་རྟེན་གྱི་མུན་པ་སེལ་བའི་ནུས་པ་ཡོད་ཀྱྱི་རྒྱུ་སྐར་སོགས་ལ་ནི་དེ་ལྟར་མ་ཡིན་ནོ། །ཤིང་ལ་མེ་འབར་གྱི་ཆུ་ལ་ནི་མིན་ནོ། །གནམ་གྲུ་ནམ་མཁར་གཏོང་གི་ལྕགས་ལམ་དུ་མ་ཡིན་ནོ། །ངོ་མཚར་ཆེ་བའི་ལྟད་མོར་ལྟ་ཡི་ཐ་ཤལ་གྱི་སྤྱོད་པ་ལ་སུ་ཞིག་གིས་ལྟ། སོགས་ལྟ་བུ་ཡིན། འདིའི་ཕྲད་རྣམས་བྱ་ཚིག་དང་ཆོས་བརྗོད་ཀྱི་མིང་མཐར་འཇུག་པ་ལས་ཆོས་ཅན་བརྗོད་པའི་མིང་མཐར་མི་འཇུག་པ་དང།དོན་དུ་ཀྱང་འང་ཡང་གསུམ་མི་མཐུན་པའི་རྒྱན་ལ་འཇུག་པའི་ཕྲད་དང། དགག་པའི་དོན་གྱི་མ་གཏོགས་ཞེས་པ་དང། ལས་སྒྲ་དགར་བའི་དོན་དུ་འཇུག་པའི་ནང་གསེས་མ་གཏོགས་ཞེས་པའམ་དགག་པའི་དོན་དུ་འགྲོ་བའི་ལས་སྒྲ་བཅས་དང་འཇུག་ཚུལ་མཐུན་པ་ཡིན་ཏེ། དཔེར་ན། གོང་གི་དཔེ་བརྗོད་ཤིང་ལ་མེ་འབར་བར་འགྱུར་གྱི་ཆུ་ལ་ནི་དེ་ལྟ་མ་ཡིན་ནོ། །ཞེས་པ་དང་། མེ་འབར་བར་འགྱུར་ཡང་དང། མེ་འབར་བ་མ་གཏོགས། མེ་འབར་བ་ལས་འཇུག་པ་མཐུན་པ་ཡིན་ནོ། ། གཉིས་པ་རྣམ་དབྱེ་གསུམ་པ་བྱེད་སྒྲ་ནི། གོང་དུ་བཤད་པའི་རྣམ་དབྱེ་དྲུག་པའིི་རྐྱེན་གི་སོགས་ལ་རྗེས་འཇུག་ས་ཡིག་རེ་སྦྱར་བས། གིས། ཀྱིས། འིས། ཡིས། གྱིས་རྣམས་སུ་གྲུབ་པ་ནི་བྱེད་པ་པོས་བྱ་བ་ལ་སྦྱོར་བ་སྟོན་པས་ན་རྣམ་དབྱེ་གསུམ་པ་བྱེད་སྒྲ་ཞེས་བརྗོད་ཅིང་། དེ་དག་གི་སྒྲ་སྦྱོར་ནི་རྣམ་དབྱེ་དྲུག་པའི་སྐབས་དང་མཚུངས་ནའང། འ་མཐར་འིས་ཞེས་ད་ལྟ་དངོས་སུ་མི་འབྲི་བ་ནི་སྐད་གསར་བཅད་ཀྱི་ལུགས་ལ་མི་འབྱུང་བ་ལས་གནའ་བོའི།
197.	ཡི་གེ་དག་ཏུ་འིས་བྲིས་པ་ད་ལྟའང་མཐོང་དུ་ཡོད་པས་ཐོབ་ཐང་མེད་པ་མིན་པར་ཤེས་དགོས། འདིའི་དོན་གྱི་སྦྱོར་བ་ནི། སྤྱིར་བྱེད་པ་པོ་གང་ཡང་རུང་བ་ཞིག་གིས་བྱ་བ་བྱས་པའི་དོན་སྟོན་པའི་ཚེ་བྱེད་པོ་དེ་ལ་རྣམ་དབྱེ་གསུམ་པའི་རྐྱེན་སྦྱར་དགོས་མོད། རྣམ་དབྱེ་གསུམ་པའི་རྐྱེན་སྦྱར་ཡུལ་མཐའ་དག་བྱེད་པ་པོ་འབའ་ཞིག་ཡིན་དགོས་པའི་ངེེས་པ་མེད་དེ། བྱེད་པོ་ཡོད་པའི་བྱེད་པ་དང། བྱེད་པ་རྐྱང་བ། སྐབས་འགར་བྱ་བ་འགྲུབ་པའི་རྒྱུ་ཙམ་ལ་འཇུག་པའང་ཡོད་པར་ཤེས་དགོས། འདིའི་དོན་ཁོ་བོས་བྲིས་པའི་རྟགས་ཀྱི་འཇུག་པའི་དཀའ་གནད་འགའ་ཞིག་གསལ་བར་བཤད་པ་གནད་ཀྱི་སྒྲོན་མེ་ཞེས་པ་ལས་ཞིབ་ཙམ་བསྟན་ཟིན་པས་འདིར་སླར་ཡང་ཟློས་པའི་ངལ་བ་མི་བགྱིད་དོ།། འདིར་བཤད་པ་ནི་རྣམ་དབྱེ་གསུམ་པའི་རྐྱེན་སྦྱར་བའི་འོག་ཏུ་ཉེ་འགྱང་གང་རུང་ཞིག་ཏུ་བྱ་ཚིག་ཅིག་མེད་པ་མི་སྲིད་ལ། བྱ་ཚིག་དེའང་བྱེད་པོ་གཞན་དང་དངོས་སུ་འབྲེལ་མ་འབྲེལ་ཅི་རིགས་སུ་འབྱུང་བ་འདི་ལྟར། བྱེད་པོ་གཞན་དང་དངོས་སུ་འབྲེལ་ལ་བྱེད་པོ་དང་ཉེ་བའི་བྱ་བ་ནི། བློ་བཟང་གིས་རི་མོ་བྲིས། དགེ་རྒན་གྱི་སློབ་ཁྲིད་མཛད། ཐམས་ཅད་ཀྱིས་དེ་ལ་མཉན། ཤེས་རབ་ཀྱིས་སྐད་ཆ་བཤད། མི་གཉིས་ཀྱིས་ཤེད་ཤུགས་འགྲན། སློབ་ཕྲུག་གིས་ལྟད་མོ་བལྟས། ཡུམ་གྱིས་སྲས་ལ་བྱམས་སྐྱོང་བྱེད། རྣམ་རྒྱལ་གྱིས་ཞིང་ལ་ས་བོན་བཏབ། སྒྲོལ་དཀར་གྱིས་མེ་ཏོག་བཏབ། རྔོན་པས་རི་དྭགས་བསད། དཔའ་བོ་ཡིས་སྟགས་བསད།ལྟ་བུ་བྱེད་པོ་དང། ལས། བྱ་བ་བཅས་སྟོན་པ་དང། དེ་བཞིན་བྱེད་པོ་གཞན་དང་དངོས་སུ་འབྲེལ་ཞིང་བྱེད་པོ་དང་འགྱང་བའ་བྱ་བ་ནི། དེའི་ཚེ་ཡབ་ཆེན་གྱིས་སྐྱེད་མོས་ཚལ་དུ་འཚོགས་པའི་ཟློས་གར་འཁྲབ་མཁན་རྣམས་ལ་བཀྲ་ཤིས་བདེ་ལེགས་ཀྱི་ཤིས་ཚིག་བརྗོད་པ 
198.	ལྟ་བུ་བརྗོད་པ་ཞིག་གིས་ཐོག་མར་བྱེད་པོར་རྣམ་དབྱེ་གསུམ་པའི་རྐྱེན་སྦྱར་ཏེ་དེའི་མཐའ་མར་བྱ་ཚིག་སྦྱར་བ་ཡིན་པ་འདིས་མཚོན་གཞན་ཀུན་ལ་དེའི་རིགས་བསྒྲེ་བར་བྱའོ།། གོང་དུ་བཀོད་པའི་བྱེད་པོ་དང་ཉེ་བའི་དཔེ་བརྗོད་བཅུ་གཅིག་དང། འགྱང་བའི་བྱ་བའི་དཔེ་བརྗོད་གཅིག་བཅས་ཀྱི་རྣམ་དབྱེ་གསུམ་པའི་རྐྱེན་ནི་བྱེད་པ་པོར་སྦྱར་བ་ཡིན་པ་དང། དེའང་དབྱེ་བ་དགུ་ལྡན་གྱི་བྱ་ཚིག་ཤ་སྟག་གོ། ཡང་བྱེད་པ་ལ་རྣམ་དབྱེ་གསུམ་པའི་རྐྱེན་སྦྱར་བ། དཔེར་ན། མིག་གིས་གཟུགས་མཐོང། ཆང་གིས་བཟི། སྨན་གྱིས་ནང་དྲག	ནད་ཀྱིས་ལུས་མནར། ལྷགས་པས་ཤོག་བུ་ཁྱེར། སེམས་ཀྱིས་དོན་རྟོགས། ལག་པས་དཀར་ཡོལ་ཤོར་སོགས་ནི་བྱེད་པ་དང་ལས་གཉིས་ཐ་དད་དུ་སྣང་ནའང་བྱ་ཚིག་འདི་རིགས་ལ་བྱེད་པོ་གཞན་དང་དངོས་སུ་མ་འབྲེལ་བའི་བྱ་ཚིག་ཅེས་བརྗོད་པ་ཡིན། ཡང། སྣོད་ཆུ་ཡིས་བཀང། ཁབ་ཀྱིས་གོས་བཙེམས། མིག་གིས་བལྟས། ལྕག་གིས་གཞུས། ནོར་གྱིས་བསླུས།སོགས་ཀྱི་རྣམ་དབྱེ་གསུམ་པའི་རྐྱེན་རྣམས་ཀྱང་བྱེད་པ་ལ་སྦྱར་བ་ཡིན་མོད། གོང་གསལ་སྨན་གྱིས་ནད་དྲག་དང་ནད་ཀྱིས་ལུས་མནར་སོགས་དང་མི་འདྲ་ས་ནི། བཀང་དང། བཙེམས། བལྟས་སོགས་བྱེད་པོ་གཞན་དང་དངོས་སུ་འབྲེལ་བའི་བྱ་ཚིག་ཡིན་པ་དང། དེ་དག་གི་བྱེད་པོ་ཡང་ཤུགས་ལ་བསྟན་པ་ཡིན་པར་ཤེས་དགོས། དེས་ན་བྱ་བྱེད་ཐ་དད་པ་ཡིན་ཕྱིན་དངོས་ཤུགས་གང་རུང་དུ་བྱེད་པོ་ངེས་པར་དུ་ཡོད་དགོས་ཏེ། དངོས་པོ་བདག་གཞན་གཉིས་ཀྱི་དབྱེ་བ་ཐ་དད་དི་འཇོག་དགོས་པས་སོ།། བྱེད་པ་དང་ལས་གཉིས་ཀྱི་དབྱེ་བ་ཐ་དད་དུ་ཡོད་པ་ཙམ་གྱིས་བྱེད་པོ་གཞན་དང་དངོས་སུ་འབྲེལ་བ་སྟེ་བྱ་བྱེད་ཐ་དད་པ་ཞེས་བརྗོད་མི་རིགས་སྙམ་མོ། །ཡང་བྱེད་པོ་དང་བྱེད་པ་གཉིས་ཀ་དངོས་སུ་ཚིག་ 
199.	ཟིན་དུ་ཡོད་ཅིང་། གཉིས་ཀར་རྣམ་དབྱེ་གསུམ་པའི་རྐྱེན་སྦྱར་བ། དོན་གྲུབ་ཀྱིས་ཟོར་བས་རྩྭ་བརྔས་ལྟ་བུའི་གྲས་བྱ་བ་གཅིག་ལ་བྱེད་སྒྲ་ཉིས་བརྩེགས་སུ་འབྲི་རུང་བའང་ཤེས་པར་བྱའོ། །ཡང་། ནོར་གྱིས་ཕྱུག	ཡོན་ཏན་གྱིས་བརྗིད། བསམ་གྱིས་མི་ཁྱབ། བརྗོད་ཀྱིས་མི་ལང་། བཏུང་བས་མི་ངོམ། བཤད་པས་མི་གོ། བལྟ་བས་མི་ངོམ། སྐད་གཉིས་ཤན་སྦྱར་གྱིས་བཀོད་པ། མཉམ་རུབ་ཀྱིས་བརྡུངས་པ། གྲོས་བསྡུར་གྱིས་ཐག་བཅད་པ། དཀའ་སྡུག་མཉམ་མྱོང་གིས་འཚོ་བ་བསྐྱལ་བ་སོགས་ཀྱི་རྣམ་དབྱེ་གསུམ་པའི་རྐྱེན་རྣམས་གོང་གསལ་བྱ་བྱེད་ཐ་དད་པའི་བྱེད་པ་པོ་དང། བྱེད་པ། ཐ་མི་དད་པའི་བྱེད་པ་ཙམ་སོགས་ལ་འཇུག་པའི་བྱེད་སྒྲའི་རྐྱེན་རྣམས་དང་ཅུང་ཟད་མི་འདྲ་ཡང་སྔར་གྱི་འགྲེལ་བཤད་མཁན་དག་གིས་འདིའི་ཐད་ལ་མཐའ་དཔྱད་པ་ཞིག་ནི་མ་མཐོང་ནའང། གོང་གི་དཔེ་བརྗོད་རྣམས་ཀྱི་ནང་ནས། བསམ་གྱིས་མི་ཁྱབ། བརྗོད་ཀྱིས་མི་ལང། སོགས་ལ་ནི་དགག་སྒྲ་སྦྱར་དགོས་པ་ལས། བསམ་གྱིས་ཁྱབ་དང། བརྗོད་ཀྱིས་ལང་ཞེས་པ་ལྟ་བུའི་འབྲི་སྲོལ་དང་བཤད་སྲོལ་གཉིས་ཀ་མེད་པ་དང། ཡང་གོང་གི་སྐད་གཉིས་ཤན་སྦྱར་གྱིས་བཀོད་པ་སོགས་ཀྱི་གྲས་ནི། སྐད་གཉིས་ཤན་སྦྱར་བྱས་ཏེ་བཀོད་པའམ། སྐད་གཉིས་ཤན་སྦྱར་གྱི་སྒོ་ནས་བཀོད་པ་སོགས་ཀྱི་ཚིག་སྦྱོག་དང་མཐུན་ནོ།། སི་ཏུའི་འགྲེལ་ཆེན་དུ། གསེར་གྱིས་བྱུག་ཅེས་པ་རྣམ་དབྱེ་གསུམ་པའི་དཔེར་བཀོད་གནང་བར་བརྟགས་ན་གསེར་འབྱུག་བྱེད་དུ་གོ་དགོས་པ་ལྟ་བུར་སྣང་ཡང། རི་མོ་མཁན་གྱིས་པིར་གྱིས་ཤིང་ལ་གསེར་བྱུག་ཅེས་པ་ལྟ་བུའི་ཚིག་སྦྱོར་ནི། རི་མོ་མཁན་བྱེད་པོ་དང། པིར་བྱེད་པ། གསེར་བྱུག་བྱའམ་བྱུག་རྒྱུར་གོ་དགོས་པས་གསེར་ལ་བྱེད་སྒྲ་སྦྱར་འོས་མིན་དང། དེ་བཞིན་མགོན་པོ་ཕྱག་དྲུག་པའི་བསྟོད་པ་ལས་ཀྱང། དཔྲལ་བར་སིན་དྷུ་ར་
200.	ཡིས་ལེགས་པར་བྱུག་ཅེས་པའི་སིན་དྷུ་ར་ལ་བྱེད་སྒྲ་སྦྱར་དགོས་པའི་རྒྱུ་མཚན་ལའང་བརྟག་པར་འཚལ། ཡང་རྣམ་དབྱེ་གསུམ་པའི་རྐྱེན་རྣམས་རྒྱུ་མཚན་སྟོན་པའི་དོན་དུ་འཇུག་པ་ནི། ཉི་མ་ཤར་བས་མུན་པ་ཡལ། ཁོས་བཤད་ཚད་བདེན་པས་ཀུན་གྱིས་ཚད་མར་འཛིན།རྒྱང་ཐག་རིང་བས་མིག་གིས་མཐོང་མི་ཐུབ་པ། ལྟ་བུ་སོགས་ཀྱི་བྱེད་སྒྲ་འཇུག་ཡུལ་ནི་བྱ་ཚིག་གམ་ཆོས་བརྗོད་ཀྱི་མིང་ཡིན་ཞིང། ཆོས་ཅན་བརྗོད་པའི་མིང་གི་མཐར་རྒྱུ་མཚན་སྟོན་པའི་བྱེད་སྒྲ་མི་འཇུག་སྟེ། དཔེར་ན། ཁང་པ། ་ཉི་མ། མཚོ་སོགས་ཀྱི་མཐར་པས་དང་བས་འཇུག་མི་སྲིད་པ་ལྟ་བུ་ཡིན། སྤྱིར་རྒྱུ་མཚན་སྟོན་པའི་བྱེད་སྒྲ་ལ་གིས་སོགས་ལྔ་པོ་འཇུག་ནའང་དེང་སང་གི་འབྲི་སྲོལ་ལ་པས་དང་བས་ཙམ་ལས་གིས་སོགས་འབྲི་བ་ཆེད་མ་མཐོང་། སི་འགྲེལ་དུ། བྱེད་དུ་རུང་གིས་གྱིས་ཤིག་ཅེས་དཔེ་བརྗོད་གཅིག་རང་བཀོད་པར་སྣང་།ཡང། དབང་གིས། རྐྱེན་གྱིས། སྟབས་ཀྱིས་སོགས་ལ་པས་དང་བས་འབྲི་སྲོལ་མེད་ཀྱང་དོན་དུ་པས་དང་བས་ཀྱི་དོན་དང་ཁྱད་མེད་དེ། དཔེར་ན། སེམས་དགའ་བའི་རྐྱེན་གྱིས་བྲོ་འཁྲབ། ཅེས་པ་ལྟ་བུར་མཚོན་ན། སེམས་དགའ་བས་བྲོ་འཁྲབ་དང་ཁྱད་མེད་པ་ལྟ་བུའོ།། གོང་དུ་བཤད་པ་ལྟར་སྤྱིར་རྒྱུ་མཚན་སྟོན་པའི་བྱེད་སྒྲ་ནི་ཆོས་བརྗོད་ཀྱི་མིང་ངམ་བྱ་ཚིག་གི་མཐར་འཇུག་པ་ཡིན་ཡང་། མིང་དེ་དག་གི་མཐར་པ་དང་བ་མ་སྦྱར་ཚེ་མི་འཇུག་པའང་ཤེས་དགོས།།། བཞི་པ་རྒྱན་སྡུད་བཤད་པ། རྗེས་འཇུག་ལ་ལྟོས་པའི་ཕྲད་ཡིན་ལ། རྣམ་དབྱེ་མ་ཡིན་པ་རྒྱན་སྡུད་ཀྱི་ཕྲད་བཤད་པ། འདིའི་ཕྲད་ནི་ཀྱང་ཡང་འང་གསུམ་ཡིན་ཞིང་། 
201.	སྒྲ་ཡི་སྦྱོར་བ་ནི་རྗེས་འཇུག་ག་ད་བ་ས་བཞི་དང་། ད་དྲག་ཅན་བཅས་ཀྱི་མཐར་ཀྱང་དང་། རྗེས་འཇུག་ང་ན་མ་ར་ལ་བཅས་ཀྱ་མཐར་ཡང་། རྗེས་འཇུག་འ་དང་མཐའ་མེད་བཅས་ཀྱི་མཐར་རྐང་་ཁ སྐོང་དགོས་ཚེ་ཡང་དང་། མི་དགོས་ཚེའང་འཇུག་པ་ཡིན། དཔེར་ན། བཀག་ཀྱང་། བཏུད་ཀྱང་། བཀབ་ཀྱང་། བལྟས་ཀྱང་། བསྟན་ཀྱང་། བཀང་ཡང་། མིན་ཡང་། ལམ་ཡང་། ཆར་ཡང་། གསལ་ཡང་། མིའང་། མི་ཡང་། ལྟ་བུ་སོགས་སོ། འདིར་ད་དྲག་ཐོབ་པའི་ན་ར་ལ་གསུམ་གྱི་མཐར་ཀྱང་སྦྱར་དགོས་པ་དང་། ད་དྲག་མེད་པའི་རྗེས་འཇུག་ན་ར་ལ་གསུམ་གྱི་མཐར་ཡང་སྦྱར་དགོས་པ་བསྟན་མོད། སྔོན་དང་ད་ལྟའི་འབྲི་སྲོལ་ནང་ད་དྲག་མི་འཐོབ་པའི་ཡིན་དང་། མིན་སོགས་ཀྱི་མཐར་ཀྱང་སྒྲ་སྦྱར་བ་མི་ཉུང་བ་ཞིག་མཐོང་དུ་ཡོད་པ་དག་ནི་མ་དག་རྒྱུན་འབྱམས་ཀྱི་སྐྱོན་མིན་ནམ་སྙམ། དེ་ལ་ཁ་ཅིག་གིས་ཡིན་དང་མིན་སོགས་ལ་ད་དྲག་འཐོབ་པས་ཀྱང་འབྲིར་རུང་ངོ་ཞེ་ན། འོ་ན་ཡིན་ཏོ། ཡིན་ཀྱི། ཡིན་ཏམ།  ཡིན་ཅིང་། ཡིན་ཅེས། ཡིན་ཅེ་ན་སོགས་མི་འཐོབ་པའི་རྒྱུ་མཚན་ཅི་ཞིག་ཡོད། རྒྱན་སྡུད་ཀྱི་དོན་གྱི་སྦྱོར་བ་ནི། ཕྲད་དེ་དག་མཐུན་པའི་རྒྱན་དང་། མི་མཐུན་པའི་རྒྱན། སྡུད་པའི་དོན་བཅས་གསུམ་ལ་འཇུག་པའོ། ། དང་པོ་མཐུན་པའི་རྒྱན་ནི། མུན་པའི་སྨག་རུམ་གནག་ཀྱང་གནག བདེན་པའི་གཏན་ནི་བཤད་ཀྱང་བཤད། དོན་ཆེན་བྱ་བ་འགྲུབ་ཀྱང་འགྲུབ། མཐོང་བའི་ཡུལ་ལྗོངས་མཛེས་ཀྱང་མཛེས། དཀའ་གནད་གཞན་ལ་བསྟན་ཀྱང་བསྟན། གང་དགོས་མནོ་བསམ་བཏང་ཡང་བཏང་། གྲོགས་ཀྱིས་བཤད་པ་བདེན་ཡང་བདེན། ཆེ་ཆུང་རིང་ཐུང་མཉམ་ཡང་མཉམ། ཤར་ནས་ཉི་མ་ཤར་ཡང་ཤར།  ཉི་མའི་འོད་ནི་གསལ་ཡང་གསལ། རང་གི་
202.	སེམས་ནི་དགའ་ཡང་དགའ། སྤོས་ཀྱི་དྲི་ངད་བྲོའང་བྲོ་སོགས་ལྟ་བུའོ།། གཉིས་པ་མི་མཐུན་པའི་རྒྱན་ལ་འཇུག་པ་ནི། རྟ་རྒོད་བཀག་ཀྱང་མ་ཐུབ་ཤོར། དྲང་གཏམ་བཤད་ཀྱང་ཡིད་མ་ཆེས། ས་བོན་བཏབ་ཀྱང་འབྲས་མ་སྨིན། ལེགས་པར་བལྟས་ཀྱང་གཟུགས་མ་མཐོང་། ཞིབ་ཏུ་བསྟན་ཀྱང་དོན་མ་རྟོགས། ལུས་སྟོབས་ཆུང་ཡང་དགྲ་ལས་རྒྱལ། ན་ཚོད་ཆུང་ཡང་བློ་རྩལ་ལྡན། ལོ་ན་མཉམ་ཡང་ལུས་མི་འདྲ། སེམས་ལ་ཤར་ཡང་བཤད་མ་ནུས། ཉི་འོད་གསལ་ཡང་འུག་པ་ལོང་། མགོ་བོ་ན་ཡང་སྨན་མ་བཏུངས། དོན་ཀུན་གོའང་ཅང་མི་སྨ། སོགས་ལྟ་བུའོ།  གསུམ་པ་སྡུད་པ་ལ་འཇུག་པ་ནི། ཁྱེད་ལྟར་བདག་ཀྱང་གནས་འདིར་དགའ། ཁྱེད་ཀྱང་མ་འབྱོན་གནས་འདིར་བཞུགས། ཀུན་ཀྱང་གནས་འདིར་འགྲོ་བར་འགྱུར། བློ་བཟང་ཡང་ནི་དེ་ལ་དགའ། རང་ཡུལ་ངན་ཡང་སུ་ཞིག་སྤོང་། སྐྱོ་བ་ཙམ་ཡང་སྐྱེ་མི་འགྱུར། གར་ཡང་འཁྲབ་ཅང་གླུ་ཡང་ལེན། གནས་དེར་རྡོ་གཅལ་ཡང་ནི་མཆིས། ང་ཡང་དེ་རུ་འགྲོ་འདོད་སྐྱེས། བློ་དགའང་དེ་ན་བདེ་བར་རྒྱུ། ཞེས་སོགས་ལྟ་བུ་ཅི་རིགས་པར་སྦྱར་བར་བྱའོ། དེ་དག་ལས་མཐུན་པའི་རྒྱན་དང་། མི་མཐུན་པའི་རྒྱན་གཉིས་སྟོན་པའི་ཕྲད་དག་ནི་ཆོས་བརྗོད་ཀྱི་མིང་དང་བྱ་ཚིག་གི་མཐར་འཇུག་པ་ལས་ཆོས་ཅན་བརྗོད་པའི་མིང་རྐྱང་པར་མི་འཇུག་པ་དང་། སྡུད་པ་ལ་འཇུག་པའི་ཕྲད་དག་ནི་གཙོ་ཆེ་བ་ཆོས་ཅན་བརྗོད་པའི་མིང་གི་མཐར་དང་། དེ་བཞིན་ཕྲད་རྣམ་དབྱེའི་མཐར་འཇུག་པ་དང་། བྱ་ཚིག་རྐྱང་པའི་མཐར་མི་འཇུག་ཀྱང་སྐབས་འགར་ཆོས་བརྗོད་པའི་མཐར་ཡངའཇུག་པའི་ཁྱད་པར་རྣམས་ཤེས་དགོས། རྒྱན་སྡུད་ཀྱི་ཕྲད་དེ་དག་ལས་ཡང་སྒྲ་ནི་བསྣན་པའི་དོན་ལའང་འཇུག་
203.	པར་བཤད་ཅིང་། བསྣན་་ནི་བསྐྱར་བའི་དོན་ཏེ། ལྟད་མོ་འདི་ཡང་གཅིག་མཐོང་སོང་། དབྱར་ཁ་གཟུགས་པོ་ཡང་ཡང་བཀྲུ་བ། ཁོང་གི་ནང་དུ་ཡང་ནས་ཡང་དུ་ཕྱིན་པ། ཡང་བསྐྱར་སློབ་སྦྱོང་བྱེད་པ་སོགས་ལྟ་བུ་ཡིན། འདིའི་ཡང་སྒྲ་ནི་གོང་གི་རྒྱན་སྡུད་ལ་འཇུག་པའི་ཡང་སྒྲ་དང་མི་འདྲ་བར་རྗེས་འཇུག་ལ་ལྟོས་མི་དགོས་པ་དང་། དེའང་བྱ་ཚིག་ཅིག་གི་མང་གི་ཐོག་མར་འཇུག་པ་ཡིན། ལྔ་པ་ལྷག་བཅས་བཤད་པ། རྗེས་འཇུག་ལ་ལྟོས་དགོས་པའི་ཕྲད་ཡིན་ལ་རྣམ་དབྱེ་མ་ཡིན་པ་ལྷག་བཅས་ཀྱི་ཕྲད་ཏེ་དེ་སྟེ་བཅས་ཀྱི་སྒྲ་ཡི་སྦྱོར་བ་ནི། རྗེས་འཇུག་ན་ར་ལ་ས་དང་ད་དྲག་བཅས་ཀྱི་མཐར་ཏེ་དང་། རྗེས་འཇུག་ད་ཡི་མཐར་དེ་དང་། རྗེས་འཇུག་ག་ང་བ་མ་འ་དང་། མཐའ་མེད་བཅས་ཀྱི་མཐར་སྟེ་འབྲི་དགོས་པ་ཡིན་པ་དཔེར་ན། མནན་ཏེ། གཡར་ཏེ། བཏུལ་ཏེ། བལྟས་ཏེ། བསྐོརད་ཏེ། བསྒྱུརད་ཏེ། བློ་གཏད་ཏེ། བཅག་སྟེ། བཀང་སྟེ། བཏབ་སྟེ། འཁུམ་སྟེ། དགའ་སྟེ། སྤྲོ་སྟེ་སོགས་ལྟ་བུ་དང་། དོན་གྱི་སྦྱོར་ཚུལ་ནི་གང་ཡང་རུང་བའི་མིང་ཚིག་བརྗོད་པ་སྔ་མས་མིང་ཚིག་གཞན་འདྲེན་པར་བྱེད་པའི་ལྷག་བཅས་ཀྱི་ཕྲད་རྣམས་ཀྱིས་ལྷག་མ་འདྲེན་ཚུལ་གྱི་སྒོ་ནས་དབྱེ་ན་མཚམས་སྦྱོར་ལྷག་བཅས་དང་དམ་བཅའ་ལྷག་བཅས། གཞན་འདྲེན་ལྷག་བཅས་ཏེ་གྲངས་གསུམ་དུ་ངེས་པ་ཡིན། དང་པོ་མཚམས་སྦྱོར་ལྷག་བཅས་ནི་སྤྱིར་བཏང་བྱ་ཚིག་གཉིས་བར་དུ་འཇུག་པའི་ལྷག་བཅས་ཀྱི་ཕྲད་དག་ཡིན། འདི་ལའང་ནང་གསེས་གསུམ་སྟེ། དང་པོ་ཚིག་སྔ་ཕྱི་གཉིས་ཀ་བྱ་བ་ཡིན་པ་དང་། དེའང་ཕལ་ཆེར་བྱ་
204.	བྱེད་ཐ་དད་པ་དང་། དུས་རིམ་གྱིས་འཇུག་པ་ཞིག་དང་། གཉིས་པ་ཚིག་སྔ་མ་གཙོ་ཆེ་བ་བྱ་བྱེད་ཐ་དད་པ་དང་ཕྱི་མ་ཐ་མི་དད་པ་དུས་རིམ་གྱིས་འཇུག་པ་ཞིག  གསུམ་པ་ཚིག་སྔ་ཕྱི་གཉིས་ཐ་དད་མི་དད་ཅི་རིགས་འབྱུང་ཞིང་དུས་ཅིག་ཅར་དུ་འཇུག་པ་བཅས་གསུམ་ལས་དང་པོ་ནི། ཤིང་འབྲས་ཀྱི་སོན་དང་མེ་ཏོག་གི་སོན་སྣ་ཚོགས་པ་ཉོས་ཏེ་དབེན་ཞིང་ཉམསདགའ་བའོ་སྐྱེད་མོས་ཚལ་དུ་བཏབ། ཤིང་དུམ་བུར་བཅད་དེ་ལྕགས་རི་ལྟར་ཁང་པའི་མཐའ་སྐོར་དུ་བརྩིགས། རི་དྭགས་ཀྱི་རྔ་མ་བསྟན་ཏེ་བོང་བུའི་ཤ་བཙོངས་བ། བསམ་བློ་ཞིབ་ཏུ་བཏང་སྟེ་གཞན་ལ་ལན་ལེགས་པར་བཏབ་པ། སྙིང་སྟོབས་བསྐྱེད་ནས་དགྲ་བོ་ལ་ངོ་རྒོལ་བྱེད་པ། སྡོང་རྒན་གྱི་རྩ་བ་བཀོག་ཅིང་ས་གནས་གཞན་དུ་བསྐྱལ་བ། རིག་པ་བསྒྲིམས་ལ་སློན་སྦྱོང་བྱེད་པ་སོགས་ལྟ་བུའོ། གཉིས་པ་ནི་བསམ་བློ་བཏང་སྟེ་དུས་ཡུན་རིང་ཙམ་ཕྱིན་པའི་རྗེས་སུ་སྔར་གྱི་ལོ་རྒྱུས་རྣམས་དྲན་ཏེ་སེམས་རབ་ཏུ་དགའ་བ། སྨན་པ་བསྟེན་ཏེ་བདུན་ཕྲག་གཅིག་ན་ནད་གཞི་དྲག་པ། གནས་ཚུལ་་ལེགས་པར་བཤད་དེ་གཞི་ནས་དོན་གསལ་རྟོགས་བྱུང་བ། བོད་ཡིག་ལེགས་པར་སྦྱངས་ནས་མཐར་མཁས་པ་གྱུར་པ། སྨན་དེ་གང་དུ་ཡོད་གང་སར་རྩད་བཅད་ཅིང་ཆོད་པ་སོགས་ལྟ་བུ་དང་། གསུམ་པ་ནི། ཁོང་གིས་རིག་པ་བསྒྲིམས་ཏེ་སྙན་ངག་གི་དཔེ་བརྗོད་འབྲི་ཡིན་འདུག དགའ་སྤྲོ་དང་བཅས་ཏེ་གླུ་དབྱངས་ལེན་པ།  ལག་གཉིས་བཏེག་སྟེ་མགྱོགས་པོར་རྒྱུག་པ། ཐལ་མོ་བརྡབས་ཏེ་སྐུ་མགྲོན་ལ་དགའ་བསུ་ཞུས་པ། ཆུ་ལོག་གི་གནོད་སྐྱོན་འབད་དེ་འགོག་བཞིན་མཆིས། ཡིད་སྐྱོ་ནས་མིག་ཆུ་གཏོང་བ། ཚིག་དོན་རེ་རེ་བཞིན་ལ་རྣ་བ་གཏད་ཅིང་མཉན་པ་
205.	སོགས་ལྟ་བུ་ཡིན། བཤད་མ་ཐག་པའི་མཚམས་སྦྱོར་ལྷག་བཅས་ལ་ནས་དང་ལ་འཇུག་པ་ནི་ཕྲད་རང་དབང་ཅན་དང་། ཅིང་སོགས་ཀྱང་མཚམས་སྦྱོར་ལྷག་བཅས་ལ་འཇུག་པ་ནི་ཕྲད་རང་དབང་ཅན་མ་ཡིན་པའི་ཁྱད་ཡོད་པ་རྣམས་ཤེས་པར་བྱའོ། འཇུག་ཚུལ་གཉིས་པ་དང་དམ་བཅའ་ལྷག་བཅས་ནི་ཚིག་སྔ་མ་ཡོད་མེད་ཡིན་མིན་སོགས་དམ་བཅས་ཏེ་དེའི་རྒྱུ་མཚན་ནམ་སྒྲུབ་བྱེད་འདྲེན་པ་ཞིག་ཡིན་ཞིང་། དེ་ལའང་ནང་གསེས་དབྱེ་བ་འདྲེན་པ་དང་། གཏན་ཚིགས་འདྲེན་པ། ངེས་ཚིག་འདྲེན་པ། རྒྱས་བཤད་འདྲེན་པ་སོགས་ཡོད་པ་ལས་དང་པོ་དབྱེ་བ་འདྲེན་པ་ནི་དོན་ལྔ་སྟེ། སྙིང་། གློ་བ། མཆིན་པ། མཚེར་པ། མཁལ་མའོ།  སྣོད་དྲུག་སྟེ། ཕོ་བ། རྒྱུ་མ། ལོང་ག མཁྲིས་པ།  ལྒང་པ།  བསམ་སེའུ་བཅས་སོ་ལྟ་བུ་གཏན་འཁེལ་གྱི་དབྱེ་གཞིའི་གྲངས་འབོར་ཞིག་ལ་ལྷག་བཅས་ཀྱི་ཕྲད་སྦྱར་ཏེ་དབྱེ་བ་དུ་ཡོད་ཀྱི་གྲངས་་འདྲེན་པ་ཡིན། གཉིས་པ་གཏན་ཚིགས་འདྲེན་པ་ནི། ཆུ་འདི་ཡན་ལག་བརྒྱད་ལྡན་གྱི་ཆུ་མིན་ཏེ། བ་ཚྭའི་བྲོ་བ་དང་ལྡན་པའི་ཕྱིར། དཔེར་ན་ཆུ་གཏེར་གྱི་ཆུ་བཞིན་ནོ། ནགས་ཚལ་འདིར་ཁུ་བྱུག་ཡོད་དེ། ཁུ་བྱུག་གི་སྒྲ་ཐོས་པའི་ཕྱིར། བྲག་རི་འདིའི་ངོས་སུ་ཕུག་རོན་མང་དུ་མཆིས་ཏེ། ཕུན་རོན་གྱི་སྒོ་ང་གང་སར་ཡོད་པའི་ཕྱིར། འདི་ལ་མེ་ཞེས་བྱ་སྟེ། ཚ་ཞིང་སྲེག་པའི་ནུས་པ་དང་ལྡན་པའི་ཕྱིར་སོགས་ལྟ་བུ་གང་ཡང་རུང་བའི་བསྒྲུབ་བྱའི་དོན་ལ་ལྷག་བཅས་ཀྱི་ཕྲད་སྦྱར་ཏེ་དེའི་སྒྲུབ་བྱེད་འདྲེན་་ཡིན། གསུམ་པ་ངེས་ཚག་འདྲེན་པ་ནི། རླངས་འཁོར་ཏེ། རྐང་པས་བསྐོར་ཏེ་འགྲོ་བའི་འཁོར་ལོ་ཡིན་པས་སོ་ལྟ་བུ་གང་ཡང་རུང་བའི་རྗེས་གྲུབ་ཀྱི་མིང་ཞིག་ལ་ལྷག་བཅས་ཀྱི་ཕྲད་སྦྱར་ཏེ་ངེས་པའི་
206.	ཚིག་འདྲེན་པའི་དོན་ཡིན་པར་བཤད་ཀྱང་། ཞིབ་ཏུ་བརྟགས་ཚེ་གོང་གི་གཏན་ཚིགས་འདྲེན་པའི་ལྷག་བཅས་དང་ངེས་ཚིག་འདྲེན་པའི་ལྷག་བཅས་གཉིས་ཀ་གང་བསྒྲུབ་བྱའི་དོན་ལ་ལྷག་བཅས་ཀྱི་ཕྲད་སྦྱར་ཏེ་དེའི་སྒྲུབ་བྱེད་འདྲེན་པའི་ཆ་ནས་མཚུངས་ཏེ། གོང་དུ་བཀོད་པའི་རླངས་འཁོར་ཏེ། རླངས་པའི་ཤུགས་ཀྱིས་འཁོར་བས་ན་དེ་ལྟར་བརྗོད་ཅེས་པར་ཆ་མཚོན་ན། དངོས་པོའདི་ལ་མིང་རླངས་འཁོར་ཞེས་བརྗོད་ཆོག་སྟེ་ཞེས་བསྒྲུབ་བྱ་བཀོད། དེའི་སྒྲུབ་བྱེད་དམ་གཏན་ཚིགས་ནི། རླངས་པའི་ཤུགས་ཀྱིས་འཁོར་བ་ཡིན་པའི་ཕྱིར་ཞེས་བརྗོད་ཚེ་ངོ་བོ་ནི་གཏན་ཚིག་འདྲེན་པ་ལས་མ་འདས་སྙམ་པས་དཔྱད་པར་འཚལ། བཟི་པ་རྒྱས་བཤད་འདྲེན་པ་ནི། རིན་པོ་ཆེའི་རིགས་ཏེ། གསེར། དངུལ་། ཟངས། རག ཕ ལམ་སོགས་དང་། ཤིང་སྟེ། ་ཙན་དན། ཤུག་པ། སྟང་པ། སྟག་མ། ལྕང་མ་སོགས་མཐའ་ཡས་སོ་ལྟ་བུ་སྟེ་འདི་ནི་གོང་དུ་བཀོད་པའི་དབྱེ་བ་འདྲེན་པ་དང་མཚུངས་ཀྱང་། དབྱེ་བ་འདྲེན་པའི་དབྱེ་གཞིའི་གྲངས་འབོར་ལ་ངེས་གཏན་ཡོད་པ་དང་། རྒྱས་བཤད་འདྲེན་པའི་དབྱེ་གཞིའི་གྲངས་འབོར་ལ་ངེས་གཏན་མེད་པའི་ཁྱད་ཙམ་ལས་སྤྱིའི་འགྲོས་གཅིག་མཚུངས་ཡིན། འཇུག་ཚུལ་གསུམ་པ་གཞན་འདྲེན་ལྷག་བཅས་ནི། ཁྱོད་ནི་བརྟན་པས་རི་བོ་སྟེ། དཔའ་བས་གནམ་ལྕགས་ཐོག་ལྟར་ཏེ། ཕས་རྒོལ་འཇོམས་པས་གདོང་ལྔ་སྟེ། དྲན་པ་ཡིས་ཀྱང་འཇིགས་པ་སྟེར། ཞེས་པ་ལྟ་བུ་གཙོ་ཆེ་བ་ཚིགས་བཅད་ཀྱི་རྐང་པ་ཁ་སྐོང་བའམ་ཚིག་དོན་ལྷག་མ་གཞན་ཡོད་ཙམ་སྟོན་པའི་དོན་དུ་འཇུག་པ་དག་གོ། སྔ་འགྲེལ་གྱི་གཞུང་ཁག་ཏུ་མི་གསལ་ཡང་ལྷག་བཅས་ཀྱི་ཕྲད་རྣམས་འགལ་བའམ་མི་མཐུན་པའི་དོན་དུ་འཇུག་པའང་མཐོང་སྟེ། དཔེར་ན། ཁོ་
207.	བོ་ལའང་བསམ་ཚུལ་དེ་འདྲ་ཞིག་སྔར་ནས་ཡོད་དེ་གཞན་སུ་ལའང་བཤད་མེད། དཔེ་ཆ་དེ་ཁོང་ལ་འདུག་སྟེ་གཡར་རོགས་ཞེས་ཞུས་མེད། དོན་དེ་སྔོན་ནས་ཁོང་ལ་བཤད་པ་ཡིན་ཏེ་བདག་སྤྲོད་བྱས་མ་སོང་། ཡིག་གཟུགས་དགེ་རྒན་དང་འདྲ་སྟེ་དག་ཆ་དགེ་རྒན་ལས་ཞན་པ་འདུག ང་ལ་ལན་འདེབས་རྒྱུ་མེད་པ་མ་རེད་དེ་རེ་ཞིག་ཁ་རོག་བསྡད་པ་ཡིན་སོགས་ལྟ་བུ་ཡིན་ཞིང་། ལྷག་བཅས་ཀྱི་ཕྲད་འདི་དག་ནི་མི་མཐུན་པའི་རྒྱན་ལ་འཇུག་པའི་ཀྱང་ཡང་འང་གསུམ་དང་། གཞན་ཡང་མི་མཐུན་པའི་དོན་སྟོན་པའི་ཕྲད་རུང་དང་མོད་སོགས་དང་ཡང་འདྲ་བ་ཡིན། འདི་དོན། བརྡ་སྤྲོད་རིག་པའི་ཁྲིད་རྒྱུན་རབ་གསལ་མེ་ལོང་ དུ་བཀོད་འདུག་པ་ལེགས་བཤད་དུ་སྣང་།དྲུག་པ་འབྱེད་སྡུད་བཤད་པ། རྗེས་འཇུག་ལ་ལྟོས་དགོས་པའི་ཕྲད་ཡིན་ལ་རྣམ་དབྱེ་མ་ཡིན་པ་འབྱེད་སྡུད་ཀྱི་ཕྲད་ནི། རྗེས་འཇུག་བཅུ་ལ་རྗེས་འཇུག་བཅུ་པ་སྦྱར་བས་གམ་ངམ་དམ་ནམ་བམ་མམ་འམ་རམ་ལམ་སམ་བཅས་བཅུ་དང་། ད་དྲག་ཅན་མཐར་འཇུག་པའི་ཏམ་བཅས་བཅུ་གཅིག་པོ་རྣམས་ནི་ཚིག་དོན་སོ་སོར་འབྱེད་པའམ། ཕྱོགས་གཅིག་ཏུ་སྡུད་པའི་སྒྲར་འཇུག་པ་ཡིན་ནོ། དེ་དག་གི་སྒྲའི་སྦྱོར་བ་ནི་སླར་བསྡུའི་སྐབས་དང་འདྲ་བར་སྤྱིར་བཏང་རྗེས་འཇུག་སོ་སོ་རང་རང་ལ་མ་ཡིག་རེ་སྦྱར་བ་དང་། དམིགས་བསལ་ད་དྲག་ཅན་རྣམས་ཀྱི་མཐར་ཏམ་ཡིག་སྦྱར་དགོས་པ།་དཔེར་ན།  བདག་གམ་གཞན། བཟང་ངམ་ངན། ཡོད་དམ་མེད། བདེན་ནམ་རྫུན། རབ་བམ་འབྲིང་། གནམ་མམ་ས། མེའམ་ཆུ། དབྱར་རམ་དགུན། གསལ་ལམ་མི་གསལ། གཡས་སམ་གཡོན། ལྕགས་གསེར་དུ་གྱུར་ཏམ་མ་གྱུར། དོན་བསྟན་ཏམ་མ་བསྟན་སོགས་སོ། 
208.	དེ་དག་དོན་ལ་ཅི་ལྟར་སྦྱོར་བའི་ཚུལ་ནི། གང་ཡང་རུང་བའི་གྲངས་ཀྱི་དབྱེ་གཞི་ཞིག་ཐོག་མར་བཀོད་དེ་དབྱེ་བ་རྣམས་རིམ་པར་འབྱེད་པ་དཔེར་ན། ལོ་སྐོར་བཅུ་གཉིས་ཏེ། བྱི་བའམ། གླང་ངམ། སྟག་གམ། ཡོས་སམ། འབྲུག་གམ། སྦྲུལ་ལམ། རྟའམ། ལིག་གམ། སྤྲེལ་ལམ། བྱའམ། ཁྱིའམ། ཕག་གོ་ལྟ་བུ་དང་། སྡུད་པ་ནི་གང་ཡང་རུང་བའི་སྡུད་གཞི་ཞིག་མཐར་བཀོད་དེ་བསྡུ་བྱའི་དངོས་པོ་རྣམས་རིམ་བཞིན་བགྲངས་ཏེ་སྡུད་པ་སྟེ་དཔེར་ན། ལིའམ། ཁོན་ནམ། དྭའམ། ཁེན་ནམ། ཁམ་མམ། གིང་ངམ། ཟིན་ནམ། ཟོན་བཅས་ནི་སྤར་ཁ་བརྒྱད་དོ་ལྟ་བུ་དང་། ཡང་འབྱེད་སྡུད་ཀྱི་ཕྲད་རྣམས་ཐེ་ཚོམ་གྱི་དོན་ལ་འཇུག་པ་དཔེར་ན། ས་བོན་དེ་ས་གནས་འདིར་བཏབ་ན་ལེགས་པར་སྐྱེ་ཐུབ་བམ་མི་ཐུབ་མ་ངེས་པས་རེ་ཞིག་མ་བཏབ། མེ་ཏོག་གི་ཟེའུ་འབྲུར་བུང་བའི་ཚོགས་འཁོར་རམ་ཡང་ན་མཛེས་པའི་ཞལ་དཀྱིལ་ལ་མིག་ཟུང་དག་གཡོའམ་ཅི་ཞིག་ཐེ་ཚོམ་གྱི་དྲ་བར་ཚུད་པ་ལྟ་བུ་དང་། དྲི་བའི་དོན་ལ་འཇུག་པ་དཔེར་ན། ར་འདིའི་རྒྱབ་ཏུ་མཚོ་བདུན་ཡོད་ཟེར་བ་བདེན་ནམ། ད་ལན་ཁྱེད་ཕེབས་དགོས་བྱུང་བས་འོ་བརྒྱལ་བྱུང་ངམ། ཁྱེད་སྐུ་ཁམས་བདེའམ། ལྟ་བུ་དང་། ཡང་དབྱེ་གཞི་དང་སྡུད་གཞི་དངོས་སུ་མི་གསལ་བ་དཔེར་ན། འདི་ནི་འབྲུག་གི་སྒྲའམ། སེང་གེའི་ངར་སྐད་དམ། ས་གཡོ་བའི་སྒྲ་ལ་སོགས་པ་གང་ཡིན་པ་མ་ངེས་པ། ལྟ་བུ་རྣམས་ཀྱང་ཐེ་ཚོམ་གྱི་དོན་ཅན་ཡིན་པ་དང་། སི་འགྲེལ་ལས། དྲི་བ་དང་ཐེ་ཚོམ་གྱི་ཚིག་ཅན་རྣམས་ཀྱང་དོན་གྱི་ཁྱད་པར་བརྟག་ཅིང་འབྱེད་པའི་དོན་ཅན་ཡིན་པས། དེ་འདྲའི་འམ་ལ་སོགས་པའི་སྒྲའང་འབྱེད་པའི་སྒྲ་ཉིད་དུ་ངེས་སོ། ཞེས་གསུངས་པ་ལྟར་འབྱེད་པའི་དོན་དང་མ་འབྲེལ་བའི་གམ་སོགས་ནི་མེད་པ་ཤེས་པར་བྱའོ། ། 
209.	བདུན་པ། འབྱུང་ཁུངས་བཤདཔ། རྗེས་འཇུག་ལ་ལྟོས་དགོས་པའི་ཕྲད་མ་ཡིན་ལ་རྣམ་དབྱེ་ཡིན་པ་འབྱུང་ཁུངས་ཀྱི་དོན་ནི་ནས་དང་ལས་གཉིས་ཀྱིས་སྟོན་པ་ཡིན་ཞིང་། དེའང་སྔ་འགྲེལ་དག་ཏུ་འབྱུང་ཁུངས་ལ་དངོས་དང་ཆ་འདྲ་བ་གཉིས་སུ་དབྱེ་བའི་དང་པོ་འབྱུང་ཁུངས་དངོས་ནི་འབྱུང་གཞི་དང་། བྱུང་ཆོསཐ་དད་དུ་ཡོད་པ་ཞིག་ཡིན་དགོས་པ་དཔེར་ན། རྒྱ་མཚོ་ཆེན་པོ་ལས་རིན་པོ་ཆེའི་རིགས་སྣ་ཚོགས་བླངས་ཏེ་རང་ཡུལ་དུ་བདེ་བར་ལྡོག་པ། འདོད་འཇོའི་བ་ལས་འོ་མ་ཅི་དགར་བཞོས་ཏེ་ཚིམ་པར་བཏུངས་པ། ས་འོག་ནས་རྡོ་སོལ་གྱི་གཏེར་ཁ་རྫོགས་མཐའ་མེད་པ་ཞིག་ཐོན་པ། སྟག་མོ་གཅིག་ལ་སྟག་ཕྲུག་ལྔ་ཉིན་གཅིག་ལ་སྐྱེས་པ་ལྟ་བུ་སོགས་འབྱུང་གཞི་ཐོག་མ་དང་། བྱུང་ཆོས་མཐའ་མར་བཀོད་པ་དང་། ཡང་། མར་ནི་འོ་མ་ལས་བྱུང་ཞིང་འོ་མ་ནི་བཞོན་མ་ནས་བྱུང་བ། གཏེར་དངོས་རྣམས་ས་འོག་ལས་བཏོན་ཏེ་མང་དུ་སྤྱད་པ་སོགས་ལྟ་བུ་བྱུང་ཆོས་དང་འབྱུང་གཞི་གཉིས་ཐོག་མར་བཀོད་དེ་མཐར་བྱ་ཚིག་སྦྱར་བའི་ཁྱད་ཙམ་ལས་འབྱུང་ཁུངས་ཡིན་ཞིང་སྤྱིར་འབྱུང་ཁུངས་དངོས་ཀྱི་དོན་ནི། འབྱུང་གཞི་གང་ཡང་རུང་བ་ཞིག་ལས་བྱུང་ཆོས་གང་རུང་ཞིག་བྱུང་ཟིན་རྗེས་དེ་གཉིས་ཐ་དད་དུ་འཇོག་ཏུ་ཡོད་པ་ཞིག་ཡིན་དགོས། དེ་བཞིན་རི་རྩེ་ནས་འཇའ་ཚོན་ཁ་དོག་སྣ་ལྔ་དང་ལྡན་པ་ཞིག་འཕྲོས་ཏེ་རང་ཉིད་ལ་ཐིམ་པར་རྨིས། མཛེས་ཤིང་ལྟ་ན་སྡུག་པའི་མེ་ཏོག་དེ་ལས་དྲི་ཞིམ་ཀུན་ཏུ་ཁྱབ་པ། ནམ་མཁའ་ནས་འབྲུག་སྒྲ་དྲག་པོ་འུ་རུ་རུ་སྒྲོག་པ། ནམ་ལངས་བ་ན་བྲག་དཀར་གྱི་རི་དེ་ལས་རྒོད་པོ་རྣམས་ཕྱོགས་ཕྱོགས་སུ་འཕུར་བ། སྒམ་གྱི་ནང་ནས་རིན་པོ་ཆེའི་རིགས་སྣ་ཚོགས་བཏོན་པ། ཤར་ནས་གནམ་
210.	གྲུ་ཞིག་འཕུར་ཏེ་ནུབ་ཕྱོགས་སུ་ཕྱིན་པ། ཤ་ཁྱིས་དེད་པའི་རི་དྭགས་རྣམས་གཡང་ནས་ལྷུངས་ཏེ་ཚེའི་དུས་བྱས་པ་སོགས་ལྟ་བུ་འབྱུང་ཁུངས་དངོས་དང་འདྲ་བས་འབྱུང་ཁུངས་ཆ་འདྲ་བ་ཞེས་བརྗོད་ལ། ལས་སྒྲ་རྐྱང་པ་རྒྱུ་མཚན་གྱི་དོན་ལ་འཇུག་པའང་ཡོད་དེ། དཔེར་ན། སྐབས་དེར་ཁོ་བོས་སྐད་ཆ་མ་བཤད་ཀྱང་རྣམ་འགྱུར་ལས་བློ་ཡིད་ཚིམ་ཡོད་པ་ཤེས་ཐུབ། འབྲུག་སྒྲ་ལས་དབྱར་ཁ་ཤར་བ་རྟོགས་པ། བརྩམས་པའི་བསྟན་བཅོས་ལས་མཁས་པ་ཡིན་པར་ངེས་པ་སོགས་ལྟ་བུ་བློ་ཡིད་ཚིམ་ཡོད་པ་ཤེས་པ་དང་། དབྱར་ཤར་བ་རྟོགས་པ། མཁས་་ཡིན་པར་ངེས་པ་བཅས་ཀྱི་རྒྱ་མཚན་རྣམས་རིམ་བཞིན་རྣམ་འགྱུར་དང་། འབྲུག་སྒྲ། བསྟན་བཅོས་སོགས་རྒྱུ་མཚན་ཅན་དེ་དག་ལས་བྱུང་བས་དེ་རྣམས་ཀྱང་འབྱུང་ཁུངས་ཆ་འདྲ་བར་གཏོགས་སོ། དེ་ལྟར་རྣམ་དབྱེ་ལྔ་པ་འབྱུང་ཁུངས་དངོས་དང་ཆ་འདྲ་བ་གཉིས་ཀ་མིན་ཡང་ཚིག་སྦྱོར་ཙམ་གྱི་འདྲ་བའི་རྣམ་དབྱེ་ལྔ་པའི་ཡན་ལག་དགར་བ་དང་། སྡུད་པའི་དོན་ལ་ནས་ལསགཉིས་རྣམ་དབྱེ་སྦྱར་གཞི་དེ་ལས་ཁྱད་པར་གྱི་ཆོས་གང་ཡང་རུང་བ་ལོགས་སུ་དགར་བའི་དོན་ལ་འཇུག་ཅིང་། དེ་ལས་ནས་སྒྲ་ཁོ་ན་ཡུལ་དུས་དངོས་པོ་ལ་སོགས་པའི་མཚམས་འཛིན་ཅིང་སྡུད་པའི་དོན་ལ་འཇུག་པ་དང་། རིགས་དང་བྱ་བ་ཡོན་ཏན་སོགས་མི་མཐུན་པ་གཞི་གཅིག་གམ་དུ་མ་ལས་དགར་བ་ལ་ལས་སྒྲ་ཉིད་འཇུག་པ་དཔེར་ན། རྒྱ་མཚོ་ཆེན་པོའི་རྒྱ་ཁྱོན་ལས་སྐམ་ས་ཆེེན་པོའི་རྒྱ་ཁྱོན་ཆུང་། གཞན་ལ་ངོ་བསྟོད་ཀྱི་གཏན་ཁོ་ན་བཤད་པ་ལས་བསམ་ཚུལ་དྲང་པོ་བཤད་ན་སྙན། རི་བོང་ལས་ཝ་མོ་གཡོ་རྒྱུ་ཆེ། དངུལ་ལས་གསེར་གོང་ཆེ། སོས་དལ་དུ་སྡོད་པ་ལས་སློབ་སྦྱོང་ལ་བརྩོན་པ་ལེགས་སོགས་ལྟ་བུའི་རྣམ་དབྱེ་སྦྱར་གཞི་རྒྱ་མཚོ་ཆེན་པོ་དང་། ངོ་བསྟོད་ཀྱི་གཏམ་བཤད་པ། རི་བོང་། དངུལ། སོས་དལ་
211.	དུ་སྡོད་པ་རྣམས་ལས་རིམ་བཞིན་སྐམ་ས་ཆེན་པོའི་རྒྱ་ཁྱོ་ཆུང་བ་དང་། བསམ་ཚུལ་དྲང་པོ་བཤད་ན་སྙན་པ། ཝ་མོ་གཡོརྒྱུ་ཆེ་བ། གསེར་གོང་ཆེ་བ། སློབ་སྦྱོང་ལ་བརྩོན་པ་ལེགས་པ་བཅས་ཀྱི་ཁྱད་ར་ལས་ལོགས་སུ་དགར་བ་དང་། རིགས་སོགས་ཀྱི་ཁྱད་པར་གྱིས་ཚོགས་ཀྱི་ནང་ནས་འབྱིན་པ་ལྟ་བུར་དགར་བ་ནི། གཅན་གཟན་རྣམས་ཀྱི་ཁྲོད་ནས་སེང་གེ་ནི་གཏུམ་ཞིང་སྟོབས་དང་ལྡན་པ་ཞིག་གོ འདབ་ཆགས་ཀུན་གྱི་ནང་ནས་རྒོད་པོ་ནི་ནམ་འཕང་གཅོད་པ་ལ་འགྲན་ཟླ་བྲལ་བ་ཡིན་ར་གྲགས། དེ་རིང་མི་ཚོགས་ཀྱི་ཁདཀྱིལ་ནས་ཁོང་རྩལ་སྟོབས་གཉིས་ཐད་ནས་དང་པོ་རེད་ལྟ་བུའི་དགར་གཞི་གཅན་གཟན་རྣམས་དང་། འདབ་ཆགས་ཀུན།  མི་ཚོགས་བཅས་ཀྱི་ནང་ནས་དགར་བྱ་སེང་གེ་དང་། རྒོད་པོ། ཁོང་བཅས་དགར་བྱེད་ཀྱི་ཁྱད་པར་རིམ་བཞིན་གཏུམ་ཞིང་སྟོབས་དང་ལྡན་པ། ནམ་འཕང་གཅོད་ལ་འགྲན་ཟླ་བྲལ་བ། རྩལ་སྟོབས་གཉིས་ཀྱི་དང་པོ་བཅས་ཡིན་ཞིང་། དཔེ་བརྗོད་འདི་རིགས་ནི་དགར་གཞི་དང་པོ། དགར་བྱ་གཉིས་པ། དགར་བྱེད་ཀྱི་ཁྱད་པར་གསུམ་པ་སྟེ་རིམ་བཞིན་བཀོད་པ་དང་། ཡང་དེ་ལས་བཟློག་སྟེ་སེང་གེ་ནི་གཅན་གཟན་ཀུན་གྱི་ནང་ནས་གཏུམ་ཞིང་སྟོབས་དང་ལྡན་པ་ཞིག་གོ   ་རྒོད་པོ་ནི་འདབ་ཆགས་ཀུན་གྱི་ཁྲོད་ནས་ནམ་འཕང་གཅོད་པ་ལ་འགྲན་ཟླ་བྲལ་བ་ཞིག་ཡིན་པར་གྲགས་སོ། ཁོང་དེ་རིང་མི་ཚོགས་ཀྱི་དཀྱིལ་ནས་རྩལ་སྟོབས་གཉིས་ཐད་ནས་དང་པོ་རེད་ཅེས་དགར་བྱ་སེང་གེ་དང་། རྒོད་པོ། ཁོང་བཅས་དགར་གཞི་གཅན་གཟན་རྣམས་དང་། འདབ་ཆགས། མི་ཚོགས་བཅས་ཀྱི་ནང་ནས་དགར་བྱེད་ཀྱི་ཁྱད་པར་རིམ་བཞིན་གཏུམ་ཞིང་སྟོབས་དང་ལྡན་པ་དང་། ནམ་འཕང་གཅོད་པ་ལ་འགྲན་ཟླ་བྲལ་བ། རྩལ་སྟོབས་གཉིས་ཀྱི་དང་པོ་བཅས་ཡིན་ཞིང་། དཔེ་བརྗོད་འདི་རིགས་ནི་དགར་
212.	བྱ་དང་པོ་དང་། དགར་གཞི་གཉིས་པར་བཀོད་པའི་ཁྱད་པར་ཙམ་ལས་དགར་བྱེད་ཀྱི་ཁྱད་པར་མཇུག་ཏུ་བཀོད་པ་ནི་མཚུངས་སོ། གོང་གསལ་གྱི་འབྲི་སྟངས་མི་འདྲ་བ་གཉིས་པོ་གང་ཡིན་རུང་ནས་སྒྲ་མི་མཐུན་དགར་བའི་དཔེ་བརྗོད་དུ་འགྲོ་བ་མཚུངས་ཀྱང་སྤྱིར་ཚིག་སྦྱོར་ཧྲིལ་པོར་ཞིབ་ཕྲའི་གོ་བ་ལེན་སྐབས་ཁྱད་པར་ཡོད་དེ། དཔེར་ན་གོང་དུ་བཀོད་པའི་དཔེ་བརྗོད་གཅན་གཟན་རྣམས་ཀྱི་ནང་ནས་སེང་གེ་ནི་གཏུམ་ཞིང་སྟོབས་དང་ལྡན་པ་ཞིག་གོ་ཞེས་བཀོད་པའི་བརྗོད་པ་ལ་ཆ་བཞག་ན་བསྟན་བྱའི་གཙོ་བོ་ནི་གཅན་གཟན་ཀུན་ཡིན་པ་དང་། གཏུམ་པ་དང་སྟོབས་དང་ལྡན་པའི་ཁྱད་པར་གྱིས་སེང་གེ་དེ་ཚོགས་ཀྱི་ནང་ནས་འབྱིན་པ་ལྟ་བུའི་དགར་བ་ནི་བསྟན་བྱ་ཕལ་བ་ཡིན་ཞིང་། དེ་བཞིན་སང་གེ་ནི་གཅན་གཟན་་ཀུན་གྱི་ནང་ནས་གཏུམ་ཞིང་སྟོབས་དང་ལྡན་པ་ཞིག་གོ་ཞེས་བཀོད་ཚེ་བསྟན་བྱའི་གཙོ་བོ་སེང་གེ་ཡིན་པ་དང། གཏུམ་པ་དང་སྟོབས་དང་ལྡན་པའི་ཁྱད་པར་གྱིས་གཅན་གཟན་ཀུན་གྱི་ནང་ནས་དགར་བ་དེ་བསྟན་བྱ་ཕལ་བ་ཡིན་་པར་ཤེས་དགོས་སོ། ནས་ཀྱི་སྒྲ་སྡུད་པའི་དོན་ལ་འཇུག་པ་ནི། བྱང་གི་འབྲོག་ཐང་ནས་ལྷོའི་ཞིང་གྲོང་གི་བར་དུ་ལེ་བར་བརྒྱ་ཕྲག་མང་པོ་ཡོད་བ། བྱིས་པའི་དུས་ནས་རྒས་ཤིང་འཁོགས་པའི་བར་གྱི་དུས་ཡུན་མི་ལོ་བཅུ་ཕྲག་ཁ་ཤས་འདས་པ། མེ་མོ་ཡོས་ནས་མེ་ཕོ་སྟག་གི་བར་ལོ་དྲུག་ཅུ་ལ་རབ་བྱུང་གཅིག་ཟེར། རིའི་འདབས་རོལ་ནས་རི་རྩེ་བར་ངལ་མ་བསོས་པར་རྐང་ཐང་གིས་བགྲོད་པ། དབུགས་ཐེངས་གཅིག་ལ་གྲངས་གཅིག་ནས་བརྒྱའི་བར་འདྲེན་མི་ཐུབ། ལྟ་བུའོ། ཡང་ནས་ཀྱི་སྒྲ་མིའི་མིང་མཐར་སྦྱར་ཚེ་བྱེད་སྒྲ་ལ་འཇུག་པའང་ཡོད་དེ། མདུན་ཤོག་ངོས་ཀྱི་རི་མོ་རྣམས་བློ་བཟང་ནས་བྲིས་པ་ཡིན། སློབ་མ་རྣམས་
213.	ལ་དགེ་རྒན་ནས་འགྲེལ་བཤད་གནང་བ། ཟླ་ཚེས་བཟང་པོར་ཕྲན་ཆུང་ནས་གུས་པས་ཕུལ། བཀྲ་ཤིས་ནས་སྒྲ་སྙན་བཏང་སྟེ་དབྱངས་ཅན་ནས་གཞས་བཏང་བ་སོགས་ལྟ་བུ་ཡིན། འོན་ཀྱང་འདིའི་རིགས་འགྲེས་ཐལ་ཆེས་ཏེ་བྱེད་སྒྲ་འཇུག་ཡུལ་ཀུན་ལ་ནས་སྒྲ་ནན་གྱིས་འཇུག་རིགས་པའང་མ་ཡིན་ཏེ། དཔེར་ན། ལུག་ནས་རྩྭ་ཟས། ལྕག་ནས་བྲབས། ཁབ་ནས་གོས་བཙེམས། ཆུ་ནས་ཁྱེར། རླུང་ནས་བསྐྱོད་སོགས་ལ་ནས་སྒྲ་མི་འཇུག་པ་ཡིན། དེ་ལྟར་མིའི་མིང་མཐར་བྱེད་སྒྲའི་ཚབ་ཏུ་ནས་སྒྲ་འཇུག་པ་དང་གཞན་ཕལ་མོ་ཆེར་མི་འཇུག་པའི་རྒྱུ་མཚན་ནི་གོམས་སྲོལ་ཡོད་མེད་ཀྱི་དབང་གིས་ཡིན་པས་འཇུག་འོས་དང་མི་འོས་ཀྱང་གོམས་སྲོལ་ཡོད་མེད་ལ་བསྟུན་དགོས།ད་དུང་ནས་སྒྲའི་འཇུག་ཚུལ་གཞན་ཡང་ཡོད་པ་ནི། དཔེར་ན། ཐོག་མར་ནད་གང་ཡིན་ངོས་བཟུང་། དེ་ནས་སྨན་བཅོས་ཡུན་རིང་བྱས་ཏེ་ནད་དྲག་པ། བསམ་བློ་ཞིབ་ཏུ་བཏང་། དེ་ནས་སྐད་ཆ་བཤད། དམག་གྲ་ལེགས་པོར་བསྒྲིགས་ཤིང་། དེ་ནས་ཚམ་ཚོམ་མེད་པར་ཕར་རྒོལ་བྱས་སོགས་ལྟ་བུའི་རྣམ་གྲངས་གཞན་ཅན་གྱི་དེ་སྒྲའི་རྗེས་སུ་ཞུགས་པའི་ནས་སྒྲའི་ཕྲད་དེ་ནི་བྱ་བ་ཞིག་བྱས་རྗེས་ཀྱི་འཇུག་ཐོག་ཏུ་འཇུག་པས་དོན་དུ། དེའི་རྗེས་སུའམ། དེའ་འཕྲོས་ཀྱི་དོན་དང་འདྲ་བ་ཞིག་ཡིན། དེ་ནས་ཞེས་པའི་ནས་ནི་ནས་སྒྲ་སྡུད་པའི་དོན་ལ་འཇུག་པའི་ནང་གསེས་དུས་སྡུད་པའི་དོན་དུ་གོ་བ་ལེན་མཁན་ཡོང་སྲིད་མོད། དེ་ནི་དེ་ལྟར་མིན་ཏེ། དཔེར་ན་དེ་ནས་བཟུང་། དེང་ནས་བརྩམས་ཏེ་རྒྱུན་དུ་སློབ་སྦྱོང་ལ་འབད་དགོས། ད་ནས་བརྩིས་པའི་ལོ་གསུམ་པར་བཟོ་གྲྭ་འདི་ལེགས་འགྲུབ་ཐུབ་སོགས་ལྟ་བུ་ནི་དུས་སྡུད་་ཡིན་ཞིང་། དེ་དག་དང་གོང་དུ་བཀོད་པའི་དེའི་རྗེས་སུའམ་དེའི་འཕྲོས་ཀྱི་དོན་ལ་འཇུག་པའི་ནས་སྒྲ་གཉིས་གཏན་ནས་མི་འདྲ་བར་ཤེས་དགོས། ཞིབ་
214.	ཏུ་དཔྱད་ཚེ་ནི་སྒྲ་ལ་འཇུག་ཚུལ་དེ་ལྟར་ཡོད་པ་ལྟར་གོང་དུ་བཀོད་པའི་ལས་སྒྲའང་མི་མཐུན་དགར་བའི་དོན་མིན་པའི་འཇུག་ཚུལ་གཞན་ཡང་ཡོད་པ་དཔེར་ན། རི་བོ་འདི་ན་ཤུག་པ་ལས་ཤིང་སྣ་གཞན་མེད་དོ། སློབ་སྦྱོང་གི་གནས་ལ་བརྩོན་པ་ཁོ་ན་ལས་རྣམ་གཡེང་དང་ལེ་ལོའི་དབང་དུ་མ་ཤོར་བ་ཞིག་གལ་ཆེ། བྱང་ཐང་དེར་རི་དྭགས་འབའ་ཞིག་ལས་གཡུང་དྭགས་གཅིག་ཀྱང་མེད་པ་སོགས་ལྟ་བུ་མ་གཏོགས་ཞེས་པའི་ཚིག་དང་འདྲ་ཞིང་དོན་དུ་དགག་པའི་རང་བཞིན་དང་ལྡན་པ་ཞིག་གོ། བརྒྱད་པ། བོད་སྒྲ་བཤད་པ། བོད་སྒྲ་བཤད་པ་ནི། གང་ཡང་རུང་བའི་མིང་གི་ཐོག་མར་ཀྱེ་ཞེས་སྦྱར་བ་ནི་བོད་པ་གསལ་བྱེད་ཀྱི་སྒྲ་ཡིན་ཞིང་། དེའང་ཚོག་བཅད་སོགས་ཀྱི་སྐབས་སུ་མིང་གི་མཐར་སྦྱར་དུ་རུང་བའང་ཡིན། གཞན་ཀ་ཡེ་དང་། ཀྭའི་སྒྲ་དག་ཀྱང་བོད་པ་གསལ་བྱེད་དུ་འཇུག་ནའང་སི་ཏུའི་འགྲེལ་ཆེན་དུ་ཡུལ་ཁྱད་པར་ཅན་ལ་སྦྱོར་བ་ནི་ཅུང་མི་མཛེས་པར་གསུངས་པ་དང་། རྣམ་དབྱེའི་གྲངས་འདྲེན་གྱི་སྐབས་སུ་རྣམ་དབྱེ་བརྒྱད་པ་བོད་སྒྲ་ཞེས་བརྗོད་ཀྱང་རྣམ་དབྱེའི་རྐྱེན་མིང་གི་ཐོག་མར་མི་འཇུག་པས་དོན་གྱི་ཀྱེ་དང་ཀྭའི་སྒྲ་སོགས་ནི་བོད་པ་གསལ་བྱེད་ཀྱི་སྒྲ་ཙམ་ཡིན་པ་ཤེས་དགོས་སོ། འདིའི་དཔེ་བརྗོད་ནི། ཀྱེ་སློབ་དཔོན་ཆེན་པོ་གསན་དུ་གསོལ། ཀྱེ་མིའི་དབང་པོ་གང་དུ་བཞུད། ལྟ་བུ་མིང་གི་ཐོག་མར་བོད་པ་གསལ་བྱེད་ཀྱི་སྒྲ་སྦྱར་བ་དང་། བདག་ལ་དགོངས་ཤིག་སློབ་དཔོན་ཀྱེ། ལྟ་བུ་མིང་གི་མཐར་ཡང་འཇུག་ཏུ་རུང་བ་ཡིན་ནོ།
215.	 དགུ་པ། ནི་སྒྲ་སོགས་ཚིག་ཕྲད་རྐྱང་པ་བཤད་པ།  ད་ནི་རྗེས་འཇུག་ལ་ལྟོས་མི་དགོས་པའི་ཚིག་ཕྲད་རྐྱང་པ་དྲུག་སྟེ།ནི་སྒྲ། དང་སྒྲ།  དེ་སྒྲ། གང་སྒྲ། བདག་སྒྲ། དགག་སྒྲ་བཅས་བཤད་རྒྱུའོ། (ཀ)ནི་སྒྲ་བཤད་པ། སུམ་ཅུ་པའི་རྩ་བ་ལས་ནི་སྒྲ་དགར་བ་དང་བརྣན་པའི་དོན་དུ་འཇུག་པར་བསྟན་པ་དང་། སྔ་ཕྱིའི་འགྲེལ་བཤད་མཁན་རྣམས་ཀྱིས་དགར་བ་ལ་མཆོག་ཏུ་དགར་བ་དང་། དམན་པར་དགར་བ།  ཐ་དད་ཙམ་དུ་དགར་བ་སྟེ་ནང་གསེས་གསུམ་དུ་དབྱེ་བའི་དང་པོ་མཆོག་ཏུ་དགར་བ་ནི། ཇོ་མོ་གླང་མ་ནི་འཛམ་གླིང་གི་རི་བོ་ཐམས་ཅད་ཀྱི་མཆོག་གོ ལྟ་བུ་དགར་བྱ་ཇོ་མོ་གླང་མ་དང་། དགར་གཞི་འཛམ་གླིང་གི་རི་བོ་ཀུན། དགར་བྱེད་ཀྱི་ཁྱད་པར་ནི་རི་གཞན་ལས་མཐོ་བས་མཆོག་ཏུ་དགར་བ་ཡིན་ཞིང་། དེ་བཞིན་དམན་པར་དགར་བ་ནི། བ་ཚྭ་ཅན་གྱི་ཞིང་ས་ནི་ཞིང་ས་ཀུན་གྱི་ཐ་མའོ། ལྟ་བུ་དང་། ཐ་དད་དུ་དགར་བ་ནི། ཤུག་པ་ནི་སྟག་པ་དང་མི་འདྲའོ་ལྟ་བུ་དང་། ནི་སྒྲ་བརྣན་་ལ་འཇུག་པ་ནི། དོན་གང་ཡིན་པ་དེ་ནན་ཏན་བྱས་པའི་དོན་ཏེ། དཔེར་ན། སློབ་མ་འདི་ཚོ་ལོ་ན་ནི་གཞོན། བློ་གྲོས་ནི་རྣོ། འཚོ་བ་ནི་བཟང་། སློབ་དཔོན་ནི་མང་། སློབ་གྲྭའི་ཆ་རྐྱེན་ནི་འཛོམས་པས་རྙེད་པར་དཀའ་བའི་གོ་སྐབས་བཟང་པོ་དེ་ཆུད་ཟོས་སུ་གཏོང་མི་རུང་ལྟ་བུ་ཡིན་ཞིང་། སྤྱིར་དཔེ་བརྗོད་ཀྱི་ཚིག་སྦྱོར་འདི་རྣམས་ལ་ནི་སྒྲ་མ་སྦྱར་ཡང་གོ་དོན་སྟོན་ཐུབ་པ། དཔེར་ན།  ལོ་ན་གཞོན། བློ་གྲོས་རྣོ། འཚོ་བ་བཟང་སོགས་ལྟ་བུ་ཡིན་མོད། ནི་སྒྲ་རེ་སྦྱར་བས་དོན་གང་ཡིན་པ་དེ་ངེས་ངེས་བྱེད་པའམ་ནན་ཏན་བྱེད་པའི་དོན་ཡིན་པས་བརྣན་པའི་དོན་ཞེས་བཤད་དོ། གོང་དུ་རྣམ་དབྱེ་ལྔ་པ་འབྱུང་ཁུངས་ཀྱི་ཕྲད་ནས་དང་
216.	ལས་གཉིས་དགར་སྡུད་ལ་འཇུག་པར་བཤད་པའི་དགར་བ་དང་། འདིར་ནི་སྒྲ་དགར་བ་ལ་འཇུག་པར་བཤད་པའི་དགར་བ་གཉིས་ཀྱི་དཔེ་བརྗོད་འགོད་སྐབས་ཕན་ཚུན་མ་འདྲེས་པ་ཞིག་དགོས་གལ་ཆེའང་། སྔ་འགྲེལ་ཕལ་མོ་ཆེའི་ནང་གི་དཔེ་བརྗོད་རྣམས་ལ་བརྟགས་ཚེ། ནི་སྒྲ་མཆོག་དམན་ཐ་དད་གསུམ་གང་རུང་དགར་བ་ལ་འཇུག་པའི་དཔེ་བརྗོད་ཀྱི་ཚིག་སྦྱོར་གྱི་ནང་དུ་དགར་བ་ལ་འཇུག་པའི་ནས་ལས་གཉིས་གང་རུང་གི་སྒྲའང་མཉམ་དུ་བཀོད་ཡོད་པ་དཔེར་ན། ཁྱབ་འཇུག་ནི་ལྷ་རྣམས་ཀྱི་ནང་ནས་བརྟུལ་ཕོད་པའོ་དང་།རིགས་རྣམས་ལས་ནི་གདོལ་བའི་རིགས་ཐ་ཆད་དོ།། གསེར་གྱི་བུམ་པ་ནི་ཟངས་ཀྱི་བུམ་པ་ལས་རྒྱུ་བཟང་། ལྷ་ནི་མི་ལས་མཛེས་སོགས་ལྟ་བུའི་དཔེ་བརྗོད་ཤིན་ཏུ་མང་བ་རྣམས་ཡིན་རྒྱུ་ནི་སྒྲ་དགར་བ་ལ་འཇུག་པའི་དཔེར་བཀོད་འདུག་ཀྱང་དོན་དུ་དགར་བའི་དོན་དངོས་ནི་སྒྲས་བསྟན་ནམ་ཡང་ན་ནས་དང་ལས་ཀྱིས་བསྟན་གང་ཡིན་ཕན་ཚུན་འདྲེས་ཤིང་མི་གསལ་བ་དང། བཤད་མ་ཐག་པའི་གཞུང་གཞན་གྱི་དཔེ་བརྗོད་རྣམས་ལ་ནི་སྒྲ་སྦྱར་ཡང་རུང་སྟེ། ཁྱབ་འཇུག་ལྷ་རྣམས་ཀྱི་ནང་ནས་བརྟུལ་ཕོད་པའོ།། རིགས་རྣམས་ལས་གདོལ་བའི་རིགས་ཐ་ཆད་དོ།། གསེར་བུམ་ཟངས་བུམ་ལས་རྒྱུ་བཟང་། ལྷ་མི་ལས་མཛེས་སོགས་ནས་ལས་ཀྱི་སྒྲ་དག་རིགས་མཐུན་པའི་དགར་བའི་དོན་ལ་འཇུག་པ་ཡིན་ཞིང། དཔེ་བརྗོད་དེ་དག་ནང་གི་ནི་སྒྲ་ནི་བརྣན་པའི་དོན་ཉིད་ལས་མི་འདའ་བར་སྣང་། གལ་ཏེ་ནི་སྒྲ་དེ་དག་མཆོག་དམན་ཐ་དད་གང་རུག་དུ་དགར་པའི་དོན་ཡིན་པར་འདོད་ན། འོ་ན་འདི་སྒྲ་དང་དེ་སྒྲའང་དགར་བའི་དོན་དུ་འཇུག་རིགས་ཏེ། ཁྱབ་འཇུག་འདི་ལྷ་རྣམས་ཀྱི་ནང་ནས་བརྟུལ་ཕོད་པའོ།། གསེར་བུམ་དེ་ཟངས་བུམ་ལས་རྒྱུ་བཟང་སོགས་འཇུག་ཏུ་རུང་བས་སོ།། འོན་
217.	ཀྱང་འདི་སྒྲ་དང་དེ་སྒྲ་དགར་བའི་དོན་དུ་འཇུག་པར་སུམ་ཅུ་པའི་རྩ་བ་དང་འགྲེལ་པ་གང་དུའང་མ་གསུངས་སོ།། དེས་ན་ནས་ལས་ཀྱི་སྒྲ་དགར་བ་ལ་འཇུག་པའི་ཚིག་སྦྱོར་གྱི་ནང་གི་སྒྲ་ནི་ངེས་བཟུང་གིས་བརྣན་པའི་དོན་དུ་གོ་དགོས་པ་འདྲ་བས་འཐད་མིན་གཟུར་གནས་མཁན་དག་གིས་དཔྱད་པར་འཚལ། (ཁ)དང་སྒྲ་བཤད་པ། དང་སྒྲ་ནི་སུམ་ཅུ་པའི་རྩ་བར་སྡུད་པ་དང། འབྱེད་པ། རྒྱུ་མཚན། ཚེ་སྐབས། གདམས་ངག་སྟེ་དོན་ལྔ་ལ་འཇུག་པར་བསྟན་པའི་དང་པོ་སྡུད་པ་ནི། གང་ཡང་རུང་བའི་བསྡུ་བྱའི་རིམ་པ་རྣམས་ཐོག་མར་བགྲངས་ཏེ་སྡུད་གཞི་མཇུག་ཏུ་བཀོད་པ་དཔེར་ན། ཉི་མ་དང། ཟླ་བ་དང། མིག་དམར་དང། ལྷག་པ་དང། ཕུར་བུ་དང། པ་སངས་བཅས་ནི་རེས་གཟའ་བདུན་ནོ་ལྟ་བུ་དང། གཉིས་པ་འབྱེད་པ་ནི། དབྱེ་གཞི་ཐོག་མར་བཀོད་དེ་དབྱེ་ཆོས་རྣམས་རིམ་བཞིན་བགྲང་བ་དཔེར་ན། ནམ་ཟླ་དུས་བཞི་ནི་དབྱར་དང། དགུན་དང་། སྟོན་དང་། དཔྱིད་དོ་ལྟ་བུ་ཡིན་ཞིང་། འདིར་དང་སྒྲ་སྡུད་འབྱེད་ལ་འཇུག་པ་དང་། གོང་གི་གམ་ངམ་དམ་སོགས་འབྱེད་སྡུད་ལ་འཇུག་པ་གཉིས་ཀྱི་ཕྲད་ཀྱི་ངོ་བོ་མི་འདྲ་བ་ལས་དོན་གྱི་འཇུག་ཚུལ་ནི་མཚུངས་པ་ཡིན་ཞིང་། ཡང་དབྱེ་གཞི་དང་སྡུད་གཞི་དངོས་སུ་མི་གསལ་བའི་རིགས་དཔེར་ན། གནམ་གྲུ་དང། མེ་འཁོར་དང་། གྲུ་གཟིངས་དང། རླངས་འཁོར་བཅས་ཀྱི་ནང་ནས་མགྱོགས་ཤོས་གནམ་གྲུ་ཡིན་དང། ཁོང་དང་ང་གཉིས་མཉམ་དུ་ཕྱིན་པ་ཡིན། ཆུ་དང་འོ་མ་གཉིས་མཉམ་དུ་འདྲེས་ཏེ་དབྱེར་མེད་དུ་གྱུར་པ་སོགས་ཀྱི་རིགས་ནི་འབྱེད་པའི་ཁོངས་སུ་བསྡུ་རིགས་སོ།། གསུམ་པ་དང་སྒྲ་རྒྱུ་མཚན་ལ་འཇུག་པ་ནི། མི་རིགས་གཞན་གྱི་སྐད་
218.	 ཡིག་ཡུན་རིང་སྦྱངས་པ་དང་ཇི་བཞིན་ཤེས་པ། གཅན་གཟན་གཏུམ་པོ་མཐོང་བ་དང་སེམས་ལ་འཇིགས་སྐྲག་སྐྱེས། བྱམས་སེམས་ཅན་གྱི་ཕ་མ་མཐོང་བ་དང་དགའ་སྤྲོ་འཕེལ་སོགས་ཀྱི་ཇི་བཞིན་ཤེས་པ་དང། འཇིགས་སྐྲག་སྐྱེས་པ། དགའ་སྤྲོ་འཕེལ་བ་བཅས་ཀྱི་རྒྱུ་མཚན་ནམ་གཏན་ཚིགས་ནི། ཡུན་རིང་སྦྱངས་པ་དང། གཟན་གཅན་གཏུམ་པོ་མཐོང་བ། བྱམས་སེམས་ཅན་གྱི་ཕ་མ་མཐོང་བ་སོགས་ཡིན་ཞིང། འདིར་དང་སྒྲ་རྒྱུ་མཚན་ལ་འཇུག་པ་ནི་རྣམ་དབྱེ་གསུམ་པ་དང་ལྔ་པའི་རྒྱུ་མཚན་ལ་འཇུག་པ་དང་མཚུངས་པ་ཡིན་ནོ།། བཞི་པ་དང་སྒྲ་ཚེ་སྐབས་ལ་འཇུག་པ་ནི། ཡུན་རིང་འགྲོགས་པའི་གྲོགས་པོ་མཐོང་བ་དང་ངོ་ཤེས། ཚོགས་འདུ་འགོ་ཚུགས་པ་དང་དགའ་སྤྲོའི་ཐལ་མོ་དྲག་ཏུ་བརྡབས་པ། འགྲུལ་པ་རྣམས་ནམ་ལངས་པ་དང་ཕྱོགས་སུ་ཐེག		ནམ་མཁར་གློག་འཁྱུག་པ་དང་འབྲུག་སྒྲ་སྒྲོག་ལྟ་བུའི། ངོ་ཤེས་པ་དང། ཐལ་མོ་སྡེབ་པ། ཕྱོགས་སུ་ཐེག་པ། འབྲུག་སྒྲ་སྒྲོག་པ་བཅས་དུས་གང་གི་ཚེ་ཞེ་ན། རིམ་བཞིན་གྲོགས་པོ་མཐོང་བ་དང། ཚོགས་འདུ་འགོ་ཚུགས་པ་དང། ནམ་ལངས་པ་དང། གློག་འཁྱུག་པ་བཅས་ཀྱི་ཚེའམ་སྐབས་སུ་ཡིན་པ་ལྟ་བུའོ།། བཤད་མ་ཐག་པའི་དང་སྒྲ་རྒྱུ་མཚན་ལ་འཇུག་པ་དང། ཚེ་སྐབས་ལ་འཇུག་པའི་དཔེེར་བརྗོད་གཉིས་ཕན་ཚུན་མ་འདྲེལ་པ་ཞིག་འབྱུང་དཀའ་སྟེ། དཔེར་ན་གོང་དུ་བཀོད་པའི་རྒྱུ་མཚན་སྟོན་པའི་དཔེ། མི་རིགས་གཞན་གྱི་སྐད་ཡིག་ཡུན་རིང་སྦྱངས་པ་དང་ཇི་བཞིན་ཤེས་པ་ལྟ་བུར་མཚོན་ན་ཇི་བཞིན་ཤེས་པ་དེ་ཡུན་རིང་སྦྱངས་པའི་རྒྱུ་མཚན་ལ་བརྟེན་ནས་བྱུང་བ་ཡིན་པའམ། ཡང་ན་ཇི་བཞིན་ཤེས་པ་དེ་དུས་གང་གི་ཚེ་ཞེ་ན། ཡུན་རིང་སྦྱངས་
219.	པའི་ཚེ་ཞེས་ཚེ་སྐབས་ཀྱི་དོན་དུའང་འཇུག་པས་དེ་གཉིས་ཀྱི་དཔེ་བརྗོད་མ་འདྲེས་པ་ཞིག་ཡོང་དཀའ་བ་ཡིན། དེས་ན་པྲ་ཏིའི་སུམ་ཅུ་པའི་འགྲེལ་པ་ལས། རྒྱུ་མཚན་དང་ཚེ་སྐབས་ལ་འཇུག་པ་གཉིས་མི་འགལ་བར་མཐོང་སྟེ། ཚིག་གསལ་ལས། འདིར་སྐྱེ་བ་བཀག་པ་བསྒྲུབ་པར་བྱ་བའི་ཆོས་སུ་འདོད་པ་དེའི་ཚེ། ཞེས་པ་འདིའི་དོན་འཆད་པ་ན། ལམ་རིམ་ཆེན་མོར། དོན་དམ་པར་སྐྱེ་བ་བཀག་པ་དེ། ཆོས་ཅན་དེ་དག་ལ་བསྒྲུབ་བྱའི་ཆོས་སུ་བརྟེན་པ་དེའི་ཚེ་སྟེ། དེའི་ཕྱིར་ཞེས་གསུངས་པས་ཚེའི་ཚིག་ཕྲད་རྒྱུ་མཚན་ལ་འཇུག་ཅིང་དུས་དང་ལྡན་པ་ཡང་ཡིན་པ་བཞིན་ནོ།། འདིས་མཚོན་ནས། ཚེ་དང་དོན་གཅིག་པ། རྒྱུ་ཡོད་པ་ན་འབྲས་བུ་འབྱུང། རྒྱུ་ཡོད་པ་ལ་འབྲས་བུ་འབྱུང་། རྒྱུ་ཡོད་པ་དང་འབྲས་བུ་འབྱུང་ལྟ་བུ་རྒྱུ་ཡོད་པའི་ཚེ་འབྲས་བུ་འབྱུང་ཞེས་བྱ་བ་ཡིན་པས། དུས་དང་རྒྱུ་མཚན་ལྷན་ཅིག་སྟོན་པར་འགྱུར་རོ་ཞེས་གསལ་བར་གསུངས་པ་ལྟར་རྒྱུ་མཚན་དང། ཚེ་སྐབས་གཉིས་མི་འགལ་བར་ཤེས་དགོས་སོ།། ལྔ་པ་དང་སྒྲ་གདམས་ངག་ལ་འཇུག་པ་ནི། སྐུལ་ཚིག་དང་འབྲེལ་བའི་དང་སྒྲ་རྣམས་ཏེ། དཔེར་ན། ལྟོས་དང་མཐོང་། སློབས་དང་ཤེས། ཉོན་དང་ཐོས། སྒྲུབས་དང་འགྲུབ་སོགས་ལྟ་བུའོ།། (ག)དེ་སྒྲ་བཤད་པ། དེ་སྒྲའི་འཇུག་ཚུལ་བཤད་པ་ནི། སུམ་ཅུ་པའི་གཞུང་ལས་དེ་སྒྲ་འཇུག་ཡུལ་ནི་ཐ་སྙད་ཙམ་གྱི་དབང་དུ་བྱས་ན་གསུམ་སྟེ། རྣམ་གྲངས་གཞན་སྦྱོར་དང། ལྷག་བཅས། དུས་འདས་པ་བཅས་ལ་འཇུག་པ་དང། དངོས་པོའི་དབང་དུ་བྱས་ན་བཞི་སྟེ། བདེན་པ་དང་གསང་བ་དང། བདག་གི་བ་དང། ཕ་རོལ་པོའི་དངོས་པོ་བཅས་ལ་འཇུག་པ་དང། དུས་རྐྱང་པའི་དབང་དུ་བྱས་ན་གཉིས་ཏེ། འདས་པ་དང། མ་འོངས་པ་་་་
220.	གཉིས་ལ་འཇུག་པ་བཅས་དོན་དགུ་ལ་འཇུག་པར་གསུངས་པ་དང། སྔ་འགྲེལ་རྣམས་སུའང་འཇུག་ཡུལ་ཁག་དགུ་ལ་འཇུག་ཚུལ་གྱི་དཔེ་བརྗོད་རྒྱས་པར་བཀོད་པ་རྣམས་མདོར་བསྡུས་ཏེ་བཤད་ན་རྣམ་པ་གཉིས་སུ་འདུ་སྟེ། ལྷག་བཅས་ལ་འཇུག་པ་དང། རྣམ་གྲངས་གཞན་ཅན་ལ་འཇུག་པ་གཉིས་ལ་འདུ་བ་ཡིན། དེས་ན་དབྱངས་ཅན་ཅན་གྲུབ་པའི་རྡོ་རྗེས་ཀྱང། མིང་གི་ཐོག་མའི་དེ་སྒྲ་ནི། ཐ་སྙད་འདས་མ་ཐག་པ་དང། རྣམ་གྲངས་གཞན་ཅན་གཉིས་ལ་འཇུག་	ཅེས་འཇུག་ཡུལ་གཉིས་སུ་གྲངས་ངེས་པར་འཛད་པ་དང་། འཇུག་ཡུལ་གཉིས་པོ་དེ་གང་འདྲ་ཞིག་ལ་ངོས་འཛིན་དགོས་མིན་དབྱངས་ཅན་གྲུབ་པའི་རྡོ་རྗེ་ཁོང་རང་ཉིད་ཀྱིས་མཛད་པའི་རང་འགྲེལ་ནི་མེད་པས། དགོངས་པ་ཇི་བཞིན་ལོན་དཀའ་ནའང་དོན་དུ་ལྷག་བཅས་ཀྱི་དེ་སྒྲ་ལས་གཞན་པའི་དེ་སྒྲ་ཐམས་ཅད་སྦྱར་ཡུལ་དངོས་སུ་གསལ་མི་གསལ་ཇི་ལྟར་ཡང་། དོན་གྱི་རྣམ་གྲངས་གཞན་ཞིག་ལ་སྦྱར་ཡོད་པ་ཤ་སྟག་ཡིན་པས་འཇུག་ཡུལ་ཁག་གཉིས་སུ་གྲངས་ངེས་པར་མཛད་པའང། གཅིག་ཏུ་ན་ལྷག་བཅས་ཀྱི་དེ་སྒྲ་དང་། དོན་གྱི་རྣམ་གྲངས་སམ་རྣམ་པ་གཞན་ཞིག་ལ་སྦྱོར་བ་གཉིས་སུ་གོ་དགོས་པའམ། ཡང་ན་ལྷག་བཅས་ཀྱི་དེ་སྒྲ་ལྷག་བཅས་ཀྱི་ཕྲད་བཤད་པའི་སྐབས་སུ་བསྟན་ཟིན་པས་འདིར་འཇུག་ཡུལ་གཉིས་གསུངས་པ་ནི་དེ་སྒྲ་སྦྱར་ཡུལ་ཞིག་ཐོག་མར་བཀོད་ཅིང། གཤམ་དུ་དེ་ཞེས་པས་གོ་ཆོད་པ། དཔེར་ན། རི་བོ་དེ་མཐོ་ཞིང་བརྗིད་ཆགས་པ་ཞིག་འདུག།དེའི་རྩེ་མོ་ནི་སྤྲིན་གྱིས་གཡོགས། དེ་ན་རི་དྭགས་ཀྱི་ཚོགས་བདེ་བར་རྒྱུ། དེའི་མཐའ་སྐོར་དུ་རི་ཕྲན་དུ་མས་བསྐོར་ལྟ་བུ་དེ་སྒྲ་སྦྱར་ཡུལ་རི་བོ་ཐོག་མར་བཀོད་པའི་འོག་ཏུ་དེ་སྒྲ་སྦྱར་བས་འཐུས་པའི་རིགས་ལ་ཐ་སྙད་འདས་མ་ཐག་པ་ཞེས་གོ་དགོས་པ་དང། དེ་སྒྲ་སྦྱར་ཡུལ་དོན་གྱི་རྣམ་གྲངས་ཚིག་ཟིན་དུ་ཡོད་མེད་ཇི་
221.	ལྟར་རུང་ལྷག་བཅས་མིན་པའི་དོན་མཐའ་དག་སྟེ་དཔེར་ན། ལྟོ་ལྡིར་ཞབས་ཞུམ་གྱི་རྣམ་པ་ཅན་དེ་ནི་བུམ་པའོ།། ཀ་བ་དེ་ནི་ཟུར་བརྒྱད་པ་ཞིག་གོ། ངའི་སྡོད་ཁང་དེ་ཡངས་ཤིང་རྒྱ་ཆེ་བ་ཞིག་ཡིན། ཁོང་གིས་སྐད་ཆ་བཤད་པ་དེ་བདེན་པ་རང་རེད། ཁར་རྩང་གི་དོན་དེ་སུ་ལའང་མ་ཤོད། སོགས་ལྟ་བུ་རྣམས་ལ་རྣམ་གྲངས་གཞན་སྦྱོར་གྱི་དེ་སྒྲ་ཞེས་བརྗོད་དེ་གྲངས་གཉིས་པོ་དེར་དགོངས་པ་མིན་ནམ་སྙམ་པས་བརྟག་པར་འཚལ། འདིར་བཤད་པའི་རྣམ་གྲངས་ནི་གྲངས་ཀ་རྐྱང་པའི་དོན་མིན་པར་གང་ཡང་རུང་བའི་དངོས་པོའི་རྣམ་པའི་གྲངས་ཏེ། འདི་སྐབས་ཀྱི་རྣམ་གྲངས་དང་རྣམ་པ་གཉིས་དོན་གཅིག་ཏུ་གོ་དགོས་པར་སི་འགྲེལ་སོགས་སུ་གསུངས་པ་ལྟར་རྟོགས་དགོས་པ་གལ་ཆེ། དེ་སྒྲ་མི་འཇུག་པ་ནི་དུས་རྐྱང་པའི་ད་ལྟ་བ་དང། རང་གིས་རང་ལ་དེ་ཞེས་མི་འཇུག་པ་ཡིན་ཞིང། དུས་རྐྱང་པའི་ད་ལྟ་བ་ལ་ནི་འདི་ཞེས་སྦྱར་དགོས་ཏེ། སི་འགྲེལ་ལས། ད་ལྟའི་བསྐལ་པ་འདིར། ད་ལྟའི་ལོ་འདིར། དེ་རིང་གི་དུས་འདིར་ཞེས་སོགས་སྦྱོར་བ་ལས་ད་ལྟའི་བསྐལ་པ་དེར་སོགས་མི་སྦྱོར་བ་མངོན་སུམ་གྱིས་གྲུབ་པའི་ཕྱིར་རོ་ཞེས་གསུངས་པ་དང། དེ་བཞིན་པྲ་ཏིའི་སུམ་འགྲེལ་ལས་ཀྱང་འདི་ཞེས་པའི་ཚིག་ཕྲད་དུས་ཀྱི་ནང་ནས་ད་ལྟ་བ་དང། དངོས་པོ་ཉེ་བ་དང། མངོན་སུམ་པ་སོགས་ལ་འཇུག་སྟེ། དཔེར་ན། དུས་འདི་ལྟ་བུ་ད་ལྟ་བ་དང་། རི་དེ་དང་ནགས་འདི་ཞེས་པ་རི་རིང་བ་ལ་དེ་ཞེས་བརྗོད་པ་ན། ནགས་དེ་ལ་ལྟོས་ཏེ་ཉེ་བར་གོ་བ་ལ་འདི་ཞེས་སྦྱོར་བ་ལྟ་བུ་དང་། བུམ་པའི་གཟུགས་ནི་འདི་འོ་ཞེས་བུམ་གཟུགས་མངོན་དུ་གྱུར་པ་ལ། འདི་ཞེས་བརྗོད་པ་ལྟ་བུའོ་ཞེས་གསུངས་ཤིང། སྤྱིར་དེ་སྒྲ་མིང་གི་ཐོག་མར་འཇུག་གསུངས་པའང་གཙོ་ཆེ་བ་ཙམ་ལས་མིང་གི་མཐར་འཇུག་པ་ཤིན་ཏུ་མང་བ་དང། ལྷག་པར་ལྷག་
222.	བཅས་ཀྱི་དེ་སྒྲ་ནི་མིང་གི་ཐོག་མར་འཇུག་པའི་སྐབས་མ་མཆིས་ལ། སྤྱིར་དེ་སྒྲ་མིང་གི་ཐོག་མར་འཇུག་གསུངས་པའི་དོན་དེ་གནའ་སྔ་མོའི་བོད་ཀྱི་བརྡ་རྙིང་ཆེས་མང་བའི་ཡུལ་རྒྱལ་མོ་རོང་གི་བོད་སྐད་ཀྱི་ནང་དུ་ནི་ད་ལྟའང་དེ་སྒྲ་མིང་གི་ཐོག་མར་འཇུག་པ་དཔེར་ན། མགོ་དང་། སྣ། མིག་སོགས་ཀྱི་མིང་རྣམས་ལ། དེ་མགོ་དང། དེ་སྣ། དེ་མིག་སོགས་ཟེར་མུས་ཡིན་པ་དང། དེ་མིན་བོད་རིགས་གཞན་རྣམས་ཀྱི་ནང་དུའང། མི་རྒན་པས་བྱིས་པར་སྐད་སློབ་སྐབས་སོགས་སུ། དེ་མགོ་རེད། དེ་སྣ་རེད། དེ་མིག་རེད་ཅེས་མིང་འཇུག་ཡུལ་དག་ལ་མཛུབ་མོ་འཛུགས་བཞིན་གོ་བརྡ་སྦྲད་པ་སོགས་ཡིན། ད་ལྟ་ནི་བོད་ཀྱི་སྐད་ཡིག་གཉིས་ཀར་དེ་སྒྲ་མིང་གི་མཐར་སྦྱར་བ་ཡིན་ཞིང། སྤྱིར་ཡང་དེ་སྒྲ་འཇུག་ཡུལ་དགུ་པོ་མདོར་བསྡུས་ན་ལྷག་བཅས་ཕུད་པའི་དེ་སྒྲ་ཐམས་ཅད་རྣམས་གྲངས་གཞན་སྦྱོར་གྱི་དེ་སྒྲར་ངེས་པ་དང། དེའང་དངོས་པོའི་རྣམ་གྲངས་སམ་རྣམ་པ་གང་ཡང་རུང་བ་ཞིག་གི་མཐར་སྦྱར་བ་ལས་འོས་མེད་པ་ཡིན། འོ་ན་སུམ་ཅུ་པའི་རྩ་བར། གང་མིང་གི་ནི་ཡ་མཐའ་རུ། གསུམ་པ་ལ་ནི་ཨེ་སྦྱར་བ། ཐ་སྙད་དབང་དུ་གསུམ་ཡིན་ཏེ། དངོས་པོའི་དབང་དུ་བཞི་རུ་འགྱུར། དུས་ཀྱི་དབང་དུ་གཉིས་ཡིན་ནོ། ཞེས་པའི་དོན་ཇི་ལྟར་འགྲེལ་ཞེ་ན། འདི་ལ་སྔོན་གྱི་འགྲེལ་བྱེད་མཁན་ཕལ་མོ་ཆེས་དོགས་སློང་ཙམ་མ་མཛད་ཀྱང། སི་ཏུ་པན་ཆེན་གྱིས། དེ་ལྟར་གཞུང་ནས་མིང་གི་ཡ་མཐར་གསུངས་པ་ནི་གཙོ་ཆེ་བའི་དོན་ཡིན་གྱི་མཐའ་གཅིག་ཏུ་ངེས་པ་ནི་མ་ཡིན་ནོ།། ཞེས་དེ་སྒྲ་མིང་གི་ཐོག་མཐའ་གཉིས་ཀར་འཇུག་པ་ཙམ་གསུངས། སུམ་ཅུ་པའི་གཞུང་ལས། གང་མིང་གི་ཡ་མཐའ་རུ། ཞེས་པའི་ཡ་མཐའ་ནི་ཐོག་མའི་དོན་ཡིན་པ་དང། གང་ཞིག་གི་ཐོག་མ་ཞེ་ན། གང་ཡང་རུང་བའི་མིང་
223.	གི་ཐོག་མ་ལ་གོ་དགོས་ཤིང། མིང་གི་ཐོག་མར་དེ་སྒྲ་སྦྱར་བ་ཞིག་གཅིག་ཏུ་ན་གོང་དུ་ཟུར་ཙམ་སྨོས་པ་བཞིན་གནའ་སྔ་མོའི་བོད་ཀྱི་བརྡ་རྙིང་ཆེས་མང་བའི་ཡུལ་རྒྱལ་མོ་རོང་གི་བོད་སྐད་ལྟར་གནའ་སྔ་མོའི་བོད་སྐད་ཀུན་ལ་དེ་སྒྲ་མིང་གི་ཐོག་མར་སྦྱར་བའི་སྲོལ་ཡོད་པའི་དབང་གིས་སུམ་ཅུ་པའི་གཞུང་ལས་དེ་ལྟར་གསུངས་པའམ། ཡང་ན། རྟགས་ཀྱི་འཇུག་པའི་གཞུང་གི་མིང་གཞིའི་ཡི་གེ་སྤྱིའི་རྟགས་ཀྱི་དབྱེ་བ་བཤད་པའི་སྐབས་སུ། འགྲེལ་བྱེད་མཁན་ཕལ་མོ་ཆེས། མ་ནིང་མཚན་མེད་ཅེས་ཀྱང་བྱ། ཞེས་བཀྲལ་བ་ལ། སི་ཏུ་པན་ཆེན་གྱིས། ཨནི་མཚན་མེད་ཅེས་ཀྱང་བྱ། ཞརས་བཀྲལ་ཏེ་མ་ནིང་་མཚན་མེད་ཅེས་པ་ནི། གཞུང་གི་ཡི་གེ་ཉམས་པ་ཉིད་སྒྲ་དྲང་ཐད་དུ་བཟུང་བས་ནོངས་པར་འདུག་པའི་ཕྱིར་རོ།། ཞེས་རྒྱུ་མཚན་དུ་མའི་སྒོ་ནས་གཞུང་གི་ཡི་གེ་ཉམས་པ་ཡིན་པར་བསྒྲུབས་པ་བཞིན་དུ། འདིར་ཡང། གང་མིང་གི་ནི་ཡ་མཐའ་རུ། ཞེས་པའི་ཡ་མཐའ་ཞེས་པ་གཞུང་ཡིག་ཉམས་པ་ཡིན་པ་དང། དོན་དུ་གང་མིང་གི་ནི་མ་མཐའ་རུ་ཞེས་བཀྲལ་ན་ད་ལྟའི་བོད་ཀྱི་སྐད་ཡིག་གཉིས་ཀ་དང་མཐུན་པའི་རྒྱུ་མཚན་གྱིས་ཡ་མཐའ་ཞེས་པ་གཞུང་ཡིག་ཉམས་པ་ཡིན་པར་བསྒྲུབས་ཀྱང་མི་འོས་པ་ཅི་ཞིག་ཡོད། ཡིག་གཟུགས་ལས་ཀྱང་ཡ་དང་མ་ལ་འཁྲུལ་གཞི་འབྱུང་རིགས་པ་ཡིན་པས། ཨ་ནི་ཞེས་པ་མ་ནིང་དུ་འཁྲུལ་རིགས་ན་མ་ཡིག་ཡ་ཡིག་ཏུ་འཁྲུལ་མི་རིགས་པའི་རྒྱུ་མཚན་ཅི་ཞིག་ཡོད། ཁ་ཅིག་ན་རེ། ད་ལྟའི་བོད་ཀྱི་སྐད་ཡིག་གཉིས་ཀར་དེ་སྒྲ་མིང་གི་མཐར་འཇུག་པ་ཇི་ལྟར་ཡིན་ཞེ་ན། དེ་སྒྲ་སྦྱར་ཡུལ་གྱི་མིང་དངོས་སུ་ཚིག་ཟིན་དུ་ཡོད་པ་དཔེར་ན། ཡུལ་ལྗོངས་དེ་མཛེས་ཤིང་ལྟ་ན་སྡུག་པ་ཞིག་འདུག	ཆུ་བོ་དེ་དྭངས་ཤིང་བསིལ། ཁོང་གིས་བཤད་པ་དེ་ལ་ཡིད་ཆེས་ཆོག	ལྟ་བུའི་དེ་སྒྲ་རྣམས་འཇུག་ཡུལ་རིམ་བཞིན། ཡུལ་ལྗོངས་དང། 
224.	ཆུ་བོ་དང། ཁོང་གིས་བཤད་པ་བཅས་ཡིན་ཞིང། དེའང་མིང་དེ་དག་མཐར་དེ་སྒྲ་སྦྱར་བ་ལས། དེ་ཡུལ་ལྗོངས་དང་། ་ཆུ་བོ། ་ཁོང་གིས་བཤད་པ་བཅསཡིན་ཞིད་། དེའང་མིང་དེ་དག་གི་མཐར་དེ་སྒྲ་སྦྱར་བ་ལས། དེ་ཡུལ་ལྗོངས། དེ་ཆུ་བོ།དེ་ཁོང་གིས་བཤད་པ་སོགས་ནི་ད་ལྟའི་བོད་ཀྱི་སྐད་ཡིག་གཉིས་ཀར་སྦྱར་སྲོལ་མེད་པ་དང། ཡང་དེ་སྒྲ་སྦྱར་ཡུལ་གྱི་མིང་བསྡུས་ཏེ་དངོས་སུ་མི་གསལ་བ་དཔེར་ན། རི་བོ་དེ་མཐོ་ཞིང་བརྗིད། དེའི་རྩེ་མོ་ནི་གངས་རི་ཡིན། དེའི་གཤམ་དུ་ནགས་ཚལ་མང་། དེ་ན་རི་དྭགས་དང་བྱ་ཚོགས་མང། དེའི་འདབས་སུ་མཚོ་བདུན་གྱིས་བསྐོར་ལྟ་བུ་རྣམས་ཀྱི་དེ་སྒྲ་སྦྱར་ཡུལ་ཡང། ཐོག་མར་བཀོད་པའི་རི་བོ་ཡིན་ཞིང། དེའི་འོག་གི་དེ་སྒྲ་རྣམས་ལ་རེ་རེ་བཞིན་རི་བོ་ཞེས་བརྗོད་མི་དགོས་པར་ཡིག་ཟོར་ཡང་བ་དང་ཟློས་སྐྱོན་མི་འབྱུང་བའི་ཕྱིར་དུ་རི་བོ་བསྡུས་པ་ལས་དེ་སྒྲ་རྣམས་སྦྱར་ཡུལ་ནི་རིབོའི་མཐར་སྦྱར་བ་ལས་རི་བོའི་ཐོག་མར་སྦྱོར་སྲོལ་མེད་པ་ཡིན། དེ་བཞིན་ལྷག་བཅས་ཀྱི་དེ་སྒྲའང་མིང་གི་མཐར་སྦྱར་བ་ལས་ཐོག་མར་མི་འཇུག་པ་དཔེར་ན། ཐག་བཅད་དེ་གཏན་ལ་ཕབ། གདན་ལ་བསྡད་དེ་གཏམ་བཤད། མེ་ཡོད་དེ་དུ་བ་མཐོང་བའི་ཕྱིར་ལྟ་བུའི་ལྷག་བཅས་ཀྱི་དེ་སྒྲ་རྣམས་སྦྱར་ཡུལ་རིམ་བཞིན། ཐག་བཅད་པ་དང། གདན་ལ་བསྡད་པ། མེ་ཡོད་པ་བཅས་ཀྱི་མིང་མཐར་སྦྱར་བ་ལས་ལྷག་བཅས་ཀྱི་དེ་སྒྲ་མིང་གི་ཐོག་མར་འབྲི་སྲོལ་མེད་པ་ཡིན། གོང་གི་རྒྱུ་མཚན་དེ་དག་གི་དབང་གིས་དེ་སྒྲ་གང་ཡང་རུང་བའི་མིང་གི་མཐར་སྦྱར་བ་ལས་མིང་གི་ཐོག་མར་མི་འཇུག་པ་གསལ་པོར་མངོན། ཡང་ཁ་ཅིག་གིས། དེ་ལྟར་ཡིན་དུ་ཆུག་ཀྱང་སུམ་ཅུ་པའི་གཞུང་གི་ཡི་གེ་ཉམས་མི་སྲིད་པ་དང། སྔར་གྱི་མཁས་དབང་རིམ་བྱོན་གྱིས་དེ་སྒྲ་མིང་གི་ཐོག་མར་
225.	འཇུག་ཚུལ་གསུངས་གྲུབ་པས་ད་ལྟ་མིང་གི་མ་མཐར་འཇུག་པའི་རྒྱུ་མཚན་ཡོད་མེད་ལ་མ་ལྟོས་པར་དེ་ལ་དཔྱད་པ་ཙམ་ཡང་བྱེད་མི་རིགས་སོ་ཞེ་ན། དེ་ལ་ནི་ལན་གདབ་པར་བྱ་བའི་ཡུལ་མ་ཡིན་པས་རེ་ཞིག་མི་སྨྲ་བའི་བརྟུལ་ཞུགས་དང་དུ་བླངས་ཏེ་སྡོད་པ་ལས་ཐབས་ཅི་ཞིག་ཡོད། འོན་ཀྱང་གཟུར་གནས་དཔྱོད་ལྡན་དག་གིས་དཔྱད་པའི་ཡུལ་ཙམ་དུ་ནི་ཅིིའི་ཕྱིར་འཇོག་མི་རིགས་ཏེ་རིགས་སོ།། (ང)	གང་སྒྲ་བཤད་པ། གང་སྒྲའི་འཇུག་ཚུལ་བཤད་པ་ནི། སུམ་ཅུ་པའི་གཞུང་ལས་གང་སྒྲའི་ཕྲད་ནི་སྤྱི་ལ་ཁྱབ་པར་འཇུག་ཅེས་བསྟན་པ་དང། དེ་ལ་སི་ཏུ་པན་ཆེན་གྱིས། གཙོ་བོར་དོན་གྱི་བྱེ་བྲག་དམིགས་སུ་མི་འཛིན་པར་སྤྱི་ལ་ཁྱབ་པའི་དོན་ཅན་གྱི་སྒྲ་ཉིད་དུ་འགྱུར་རོ།། ཞེས་གང་སྒྲ་འཇུག་ཡུལ་གཙོ་བོ་སྤྱི་ཡིན་པ་བསྟན་ནས་ཞར་དུ་བྱེ་བྲག་ལ་འཇུག་ཚུལ་སྤྱི་སྒྲ་བྱེ་བྲག་ལ་འཇུག་པ་དཔེ་བརྗོད་དང་བཅས་ཏེ་བསྟན། འདི་སྐབས་ཀྱི་སྤྱི་སྒྲ་ཞེས་པ་ནི་གང་ཡང་རུང་བའི་དངོས་པོ་ཀུན་ལ་འཇུག་རུང་བའི་ཆ་ནས་སྤྱི་སྒྲ་ཞེས་བཏགས་པ་ལས་བྱེ་བྲག་ལ་མི་འཇུག་པར་སྤྱི་ཁོ་ནར་འཇུག་ཅེས་བསྟན་པ་མིན་ཏེ། འདིར་ཡང་གོང་དུ་དེ་སྒྲའི་སྐབས་སུ་བསྟན་པ་ལྟར་དངོས་སུ་ཚིག་ཟིན་དུ་ཡོད་མེད་ཙམ་ལས་དོན་དུ་གང་སྒྲ་སྦྱར་ཡུལ་དངོས་པོ་བྱེ་བྲག་པ་ཞིག་མེད་མི་སྲིད། མཁས་དབང་པྲ་ཏིས་ཀྱང། སྤྱིར་བརྗོད་པ་དེ་ཉིད་བྱེ་བྲག་ལའང་གདོན་མི་ཟ་བར་སྙེག་གོ་ཞེས་གང་སྒྲ་བྱེ་བྲག་གི་དོན་དུ་འཇུག་པ་གསལ་བར་བསྟན། དེ་དག་དཔེར་བརྗོད་ན། གང་གིས་རྟག་ཏུ་བརྩོན་པ་མ་དོར་ན། གང་ཡང་འགྲུབ་པར་འགྱུར་ལ་ཐེ་ཚོམ་ཅི། ཞེས་པ་ལྟ་བུར་སྤྱི་སྒྲ་དངོས་ཞེས་མཁས་རྣམས་ཀྱིས་བསྟན་མོད། དོན་དུ་སྤྱི་སྒྲ་སྦྱར་ཡུལ་དངོས་སུ་ཚིག་ཟིན་དུ་མ་བསྟན་པ་ཙམ་ལས་སྤྱི་སྒྲ་འཇུག་ཡུལ་བྱེ་བྲག་པ་ཞིག་གཏན་
226.	ནས་མེད་པ་མིན་ཏེ། སྐྱེ་བོ་གང་གིས་བརྩོན་པ་མ་དོར་བར་འབད་ན་དོན་ནམ་བྱ་བ་གང་ཡིན་ཡང་འགྲུབ་པར་འགྱུར་པར་འགྱུར་བ་ལ་ཐེ་ཚོམ་བྱེད་མི་དགོས་པ་ཞེས་པའི་དོན་ཡིན་པས་སྐྱེ་བོ་དང། དོན་དམ་བྱ་བ་བསྡུས་པ་ཙམ་ཡིན། ཡང་དེ་བཞིན་གང་ཞིག་བརྩི་ཞིང་བཀུར་བའི་ཡུལ། གཞལ་མེད་དྲིན་ཅན་ཕ་མ་ཡིན། ཞེས་པ་ལྟ་བུར་སྤྱི་སྒྲ་བྱེ་བྲག་ལ་འཇུག་པ་ཞེས་བརྗོད་དེ། གོང་གི་ཚིག་རྐང་གཉིས་པོ་འགྲེལ་སྐབས།གཞལ་དུ་མེད་པའི་དྲིན་ཅན་ཕ་དང་མ་གང་ཞིག་ནི་བརྩི་ཞིང་བཀུར་བའི་གནས་ཡིན་ནོ་ཞེས་གང་སྒྲ་སྦྱར་ཡུལ་ཕ་མ་གཉིས་དངོས་སུ་ཚིག་ཟིན་དུ་ཡོད་པ་ཡིན། དེ་བཞིན་ཡུལ་གང་དུ་འགྲོ། དོན་གང་ཞིག་བསྒྲུབ་དགོས་ཡོད། ཁྱེད་ལ་དཔེ་ཆ་གང་དང་གང་ཡོད། སྐད་ཆ་གང་བཤད་ཀྱང་དྲང་པོ་ཞིག་དགོས། སློབ་སྦྱོང་གང་བྱེད་ཀྱང་མཐའ་འཁྱོལ་བ་ཞིག་དགོས་གལ་ཆེ་སོགས་ལྟ་བུའི་གང་སྒྲ་སྦྱར་ཡུལ་རིམ་བཞིན་ཡུལ་དང་། དོན། དཔེ་ཆ། སྐད་ཆ། སློབ་སྦྱོང་རྣམས་ཀྱི་མཐར་གང་སྒྲ་སྦྱར་བ་ཡིན་མོད། སུམ་ཅུ་པའི་གཞུང་ལས་གང་མིང་བརྗོད་པའི་དང་པོ་རུ། དང་པོ་ལ་ནི་གཉིས་པ་སྦྱར། སྤྱི་ལ་ཁྱབ་པ་ཉིད་དུ་འགྱུར། ཞེས་གང་སྒྲ་མིང་གི་དང་པོའམ་ཐོག་མར་འཇུག་པ་བསྟན་ཀྱང། དེ་ལ་སི་ཏུ་པན་ཆེན་གྱིས་འདིར་མིང་གི་ཐོག་ཏུ་སྦྱར་བ་གསུངས་པའང་གཙོ་ཆེ་བའི་དོན་ལ་དགོངས་ཀྱི་མིང་མཐར་མི་འཇུག་པ་ནི་མ་ཡིན་ཏེ་ཞེས་གསུངས་པ་དང། དོན་ལའང་གོང་སྨོས་ལྟར་གང་སྒྲ་སྦྱར་ཡུལ་གྱི་མིང་དངོས་བསྟན་ཤུགས་བསྟན་གང་ཡིན་རུང་མིང་གི་མཐར་སྦྱར་དགོས་པ་ནི་དེ་སྒྲའི་འཇུག་པ་བཤད་པའི་སྐབས་དང་མཚུངས་སྙམ་པས་བརྟག་པར་འཚལ། ཡང་གང་སྒྲ་དྲི་བའི་དོན་ལ་འཇུག་པའང་ཡོད་དེ། ཁྱོད་ཀྱིས་དེ་ལྟར་བཤད་པའི་རྒྱུ་མཚན་གང་། ཁྱོད་མི་རིགས་གང་ཡིན། ཁྱོད་ཀྱིས་སློབ་སྦྱོང་གང་བྱས་སོགས་ལྟ་བུ་དང། སུམ་ཅུ་པའི་
227.	གཞུང་ལས་མ་བསྟན་ཀྱང་གང་དང་འཇུག་པ་ཕལ་ཆེར་མཚུངས་པའི་སྤྱི་སྒྲའི་ཕྲད། ཅི་དང་། ཇི་དང། སུའི་ཕྲད་རྣམས་ཡིན་ཞིང། ཕྲད་དེ་གསུམ་གྱི་ནང་ནས་ཅི་དང་ཇི་གཉིས་ཀྱི་ཕྲད་སྦྱོར་ཚུལ་ནི། ལེགས་བཤད་ལྗོན་དབང་ལས། ཞིག་སྟེ་སླད་འདྲ་ཕྱིར་ལ་ཅི། སྙེད་སྲིད་ལྟར་བཞིན་སྐད་ལ་ཇི། ཞེས། ཅི་ཞིག	ཅི་སྟེ། ཅི་སླད། ཅི་འདྲ། ཅི་ཕྱིར་རྣམས་དང། ཇི་སྙེད། ཇི་སྲིད། ཇི་ལྟར། ཇི་བཞིན། ཇི་སྐད་བཅས་སྦྱོར་དགོས་པར་གསུངས་པ་དང། ད་དུང་འདིར་མ་བསྟན་པའི་ཅི་དང་ཇི་འཇུག་ཡུལ་དུ་མ་མཆིས་ཏེ། དཔེར་ན། ཅི་ཡོད། ཅི་ཙམ། ཅི་མཆིས། ཅི་བཤད་སོགས་ལ་ཅི་དང་ཇི་སྣ་ཚོགས་པ་ཞིག་བྲིས་འདུག་ཀྱང་ཞིབ་ཏུ་བརྟགས་ཚེ། ཅི་ཡོད་ལྟ་བུར་ཆ་མཚོན་ན། ཅི་ཞིག་ཡོད་དང་ཅི་འདྲ་ཡོད་ཅེས་པའི་དོན་བསྡུས་པ་ཡིན་ན་ཇི་འཐོབ་པ་སོགས་སྐབས་ཐོབ་ཀྱི་དོན་ལ་བརྟགས་ཏེ་འབྲི་དགོས་པ་ལས་མ་དག་རྒྱུན་འབྱམས་ལ་ཆ་བཞག་སྟེ་འབྲི་མི་རུང་སྙམ། སུ་ནི་གང་ཟག་ཁོ་ནའི་སྤྱི་སྒྲ་ཡིན་པར་གསུངས་ཤིང་། སྤྱིར་གང་ཟག་གི་གོ་དོན་ནི། གདགས་གཞི་ཕུང་པོ་ལྔ་པོ་གང་རུང་ལ་བརྟེན་ནས་བཏགས་པའི་སྐྱེས་བུ་གང་ཟག་གི་དོན་དུ་གོ་དགོས་པས་འཇུག་ཡུལ་ཁྱབ་ཆེ་ནའང་། ལག་རྒྱུན་དང་ཤོད་རྒྱུན་གཉིས་ཀར་སུ་སྒྲ་འཇུག་ཡུལ་ནི་མི་ཁོ་ན་ལས་སེམས་ཅན་གཞན་ལ་འཇུག་པའི་སྲོལ་མེད་དེ། དཔེར་ན། དེ་རིང་ཁྲོམ་ཚོགས་ཀྱི་དཀྱིལ་དུ་གཏམ་ཤོད་མཁན་དེ་སུ་རེད་ཅེས་བརྗོད་པ་ལས། ཁོང་གིས་བཞོན་པའི་རྟ་དེ་སུ་རེད་ཅེས་བོད་ཀྱི་སྐད་ཡིག་གཉིས་ཀར་བཤད་སྲོལ་དང་འབྲི་སྲོལ་གཉིས་ཀ་མེད་པ་ལྟ་བུ་ཡིན། ཡང་མཁས་པ་ལ་ལའི་གསུང་རྒྱུན་དུ། སུ་གང་ཟག་ཁོ་ནར་འཇུག་པ་མ་ངེས་ཏེ། བཟང་སྤྱོད་ལས། ཇི་སྙེད་སུ་དག་ཕྱོགས་བཅུའི་འཇིག་རྟེན་ན།  
228.	ཞེས་པའི་སུ་སྒྲ་འཇུག་ཡུལ་ནི་ཕྱོགས་བཅུའི་འཇིག་རྟེན་ཡིན་པ་ལས། གང་ཟག་མིན་པས་སུ་སྒྲ་གང་ཟག་ཁོ་ན་ལ་འཇུག་ཅེས་རྣམ་གཅོད་ཀྱི་སྒྲ་སྦྱོར་མི་རིགས་ཞེས་གསུངས་པའང་ཡོད་པས་གང་འཐད་དཔྱོད་ལྡན་རྣམས་ཀྱིས་བརྟག་པར་འཚལ། ཅི་སོགས་ཀྱི་དཔེར་བརྗོད་ནི། དགོས་པ་ཅི་ཞིག་གི་སླད་དུ་འབད་བརྩོན་བྱེད། ཅི་སྟེ་དོན་མ་གྲུབ་ཀྱང་འགྱོད་པ་མེད། རི་ཡི་རྩེར་ཅི་སླད་འགྲོ། མི་དེ་ཅི་འདྲ་ཞིག་ཡིན་ནམ་ང་ལ་ཆ་རྒྱུས་མེད། ཅི་ཕྱིར་སློབ་སྦྱོང་ལ་འབད་བརྩོན་མི་བྱེད། ལྟ་བུ་དང། གྲོང་ཁྱེར་གྱི་ནང་དུ་མི་ཇི་སྙེད་ཅིག་མཆིས་པ་དེ་སྙེད་ཀྱིས་དགའ་འབོད་སྒྲོག་པ། ཇི་སྲིད་སང་ཉི་མ་མ་ཤར་གྱི་བར་དུ། སློབ་དཔོན་གྱིས་གསུངས་པ་ཇི་ལྟར་སློབ་མའི་བློ་ལ་ངེས་པ། གཞུང་དོན་ཇི་བཞིན་དུ་རྟོགས་པ། ཇི་སྐད་སྨྲས་པའི་དོན་རྣམས་ཁོང་དུ་ཆུད། ལྟ་བུའོ།། (ཅ་)བདག་སྒྲ་བཤད་པ། བདག་པོའི་སྒྲ་བཤད་པ་ནི། འདི་ལ་སྔོན་གྱི་མཁས་པ་ལ་ལས་པུ་ལངྒའི་སྒྲ་སྟེ་སྐྱེས་པའི་རྟགས་མཚོན་བྱེད་པ་དང་པོ་གཉིས་ཁོ་ན་ཡིན་པར་བསྟན་པ་དང། ཡང་མཁས་པ་ལ་ལས། སྐྱེས་བུའི་རྟགས་མཚོན་བྱེད་པ་པོ་གཉིས་དང་བ་དང་ཅན་བཅས་བཞིར་བསྟན་ཅིང། ལུགས་དང་པོ་ལྟར་ན་བདག་པོ་ཞེས་པའི་དོན་གང་ཡང་རུང་བའི་དངོས་པོ་རྣམས་གང་ལ་ཡོད་པའི་གང་ཟག་ཅིག་ལ་གོ་དགོས་པ་དང། བེམ་པོ་སོགས་ལ་ནི་བདག་པོའི་ཐ་སྙད་མི་འཇུག་པར་བཤད། དེའང་མིང་གི་ཆ་ཤས་སུ་པ་པོ་གཉིས་སྔར་མེད་པ་ལ་གསར་དུ་སྦྱར་བ།ས་སྐྱའི་ལེགས་བཤད་ལས། མཁས་པ་མཁས་པའི་དབུས་ན་མཛེས། །བླུན་པོས་མཁས་པ་ཇི་ལྟར་གོ།ཞེས་པའི་པ་པོའི་སྒྲ་རྣམས་ལྟ་བུ་དང། དེ་བཞིན། མོ་འདེབས་མཁན་ལ་མོ་པ་དང།རྩིས་རྩི་མཁན་ལ་རྩིས་པ། ཅ་དངོས་བདག་གཉེར་བྱེད་མཁན་ལ་
229.	གཉེར་པ། ཀོ་གྲུ་གཏོང་མཁན་ལ་ཀོ་པའམ་མཉན་པ། འཁོར་ལོའི་རིགས་གཏོང་མཁན་ལ་ཁ་ལོ་པ། སློང་མོ་བྱེད་མཁན་ལ་སྤྲང་པོ་སོགས་དང། ཡང་།ཤིང་གཅོད་པ་པོ་དང། ཟས་ཟ་བ་པོ། ལྟད་མོ་ལྟ་བ་པོ། ཡི་གེ་འབྲི་བ་པོ། གནས་ལུགས་སྟོན་པ་པོ། ཡོན་ཏན་སློབ་པ་པོ་སོགས་དངོས་པོ་བདག་གམ་བྱེད་པ་པོར་གོ་བའི་པོ་སྒྲ་མཐའ་དག་བདག་པོའི་དོན་སྟོན་བྱེད་དུ་ཤེས་དགོས། བཤད་མ་ཐག་པའི་ཤིང་གཅོད་པ་དང། ཟས་ཟ་བ་སོགས་ཀྱི་པ་དང་བ་སོགས་ནི་བདག་པོ་སྟོན་བྱེད་ཀྱི་པ་དང་བ་མིན་པར་སླར་དེ་དག་གི་མཐར་པོ་སྒྲ་རེ་སྦྱར་བ་དེས་བདག་སྒྲའི་ཕྲད་བསྟན་པ་ཡིན། སུམ་ཅུ་པའི་གཞུང་ལས། གང་མིང་གི་ནི་མ་མཐའ་ན། པུ་ལིངྒ་ཡི་སྒྲ་མེད་པ། ཞེས་མིང་གང་ཡང་རུང་བའི་མཐར་པ་དང་པོ་མེད་པ་ཞིག་ལ་པ་དང་པོ་གསར་དུ་སྦྱར་བ་བདག་སྒྲ་ཡིན་པར་གསུངས་པ་ནི་གོང་དུ་བཀོད་པའི། མཁས་པ་དང་བླུན་པོ། རྩིས་པ། གཉེར་པ་སོགས་ལྟ་བུ་ལ་དོགས་གནད་མེད་ཀྱང་གཅོད་པ་པོ་དང། ཟ་བ་པོ་སོགས་ཀྱི་པ་དང་བ་ཡང་ཚིག་གྲོགས་སུ་སྦྱར་བ་ཙམ་ལས་མིང་དངོས་ནི་གཅོད་པ་ཟ་སོགས་ཚེག་ཁྱིམ་གཅིག་རང་གིས་བསྟན་པ་ཡིན་པས་སུམ་ཅུ་པའི་གཞུང་དང་མི་མཐུན་པའི་དོགས་གཞི་སྐྱེས་དགོས་པའི་དོན་མེད་པ་ཡིན། པུ་ལིངྒའི་སྒྲ་བོད་སྐད་དུ་པ་པོ་ཡིན་ཞིང། དེས་སྐྱེས་པ་མཚོན་ཞིང་སྟྲཱི་ལིངྒའི་སྒྲ་ནི་དེ་ལས་ལྡོག་སྟེ། བཙུན་མ་དང། མཛེས་མ། གཞོན་ནུ་མ། གནས་མོ། བདག་མོ། ཆང་མ། བཙུན་མོ། སོགས་ཀྱིས་ནི་བུད་མེད་མཚོན་པར་བྱེད་པ་ཡིན། སི་འགྲེལ་ལས། བྱེད་པ་མོ་དང། འབྱིན་པ་མོ། ཞེས་བཀོད་འདུག་པས་དེ་ལྟ་ན་གོང་གི་བྱེད་པ་པོའམ་དངོས་པོ་བདག་སྟོན་པའི་པོ་སྒྲ་ཀུན་སྐྱེས་པ་དང། པོ་སྒྲ་དེ་དག་གི་ཚབ་ཏུ་མོ་ཡིག་རེ་སྦྱར་ཚེ་བུད་མེད་དུ་གོ་
230.	དགོས་པ་ཡིན་ནམ་དཔྱད་པར་འཚལ། ལུགས་གཉིས་པ་ལྟར་ན། པ་དང་པོ་གཉིས་བདག་སྒྲཏ་འཇུག་ཚུལ་ལུགས་དང་པོ་དང་མཐུན་ཡང། བ་དང་ཅན་གཉིས་ཀྱང་སྐྱེས་པའི་རྟགས་མཚོན་བྱེད་དུ་འཇུག་པའི་དཔེར་རྟ་པ། གསེར་པ། སེ་ར་བ། ལྷ་ས་བ། སྨ་ར་ཅན། ཀ་བ་པ། བུམ་པ་བ། མྱོང་བ་པོ། བློ་ལྡན། སོགས་བཀོད་ཅིང་དེ་དང་ཕྱོགས་འདྲ་བར་ལེགས་བཤད་ལྗོན་དབང་ལས་ཀྱང། བདག་སྒྲ་ཡར་གྱུར་བ་དང་ནི།། ཆ་ལ་པ་ཉིད་སྦྱོར་བ་ལེགས།། ཞེས་ལྷ་ས་བ་ལྟ་བུ་ཚེག་ཁྱིམ་གསུམ་ལྡན་གྱི་ཚིག་གམ་ཡར་གྱུར་པའི་བདག་སྒྲ་ལ་བ་ཡིག་སྦྱར་བ་དང། ཁམས་པ་ལྟ་བུ་ཚེག་ཁྱིམ་གཉིས་ལྡན་གྱི་ཚིག་གམ་ཆར་གྱུར་པའི་བདག་སྒྲ་ལ་པ་སྦྱར་མ་ལེགས་ཞེས་གསུངས། དེའི་རྒྱུ་མཚན་ནི་བོད་ཀྱི་ཡུལ་སྐད་ཕལ་མོ་ཆེ་དང་མཐུན་པས་ལེགས་ཞེས་གསུངས་པ་ཡིན།སི་ཏུའི་འགྲེལ་ཆེན་ལས་ནི། ལྷ་ས་བ། སེ་ར་བ་ལྟ་བུ་རྣམས་ནི་གྲོང་པའི་ཕལ་སྐད་ཙམ་དུ་ཟད་པས་དཔེར་མི་འོས་ཏེ། དེ་འདྲ་ལ་ཡིན་བརྟན་འཆའ་ན་ནོར་བ་མང་པོའང་ཁས་ལེན་དགོས་པར་འགྱུར་ཞིང། དེ་དག་དག་པར་འདོད་ན། ལྷ་ས་པ།སེ་ར་པ། ལྟ་བུར་བརྗོད་རིགས་པའི་ཕྱིར་རོ། །ཞེས་གསུངས་སོ། ། སྤྱིར་བདག་སྒྲའི་སྐབས་ཙམ་མ་ཟད། མཁན་པོ་ཐོན་མིའི་སུམ་རྟགས་ཀྱི་དགོངས་པ་འགྲེལ་ཚུལ་འགའ་ཞིག་གི་ཐད་ལ་སྔོན་བྱོན་མཁས་དབང་རྣམས་ཀྱི་བཞེད་པ་མི་མཐུན་པ་ཕྲན་བུ་རེ་ཡོད་མོད། རང་རེའི་འོས་འགན་ནི་མཁས་དབང་དེ་དག་སོ་སོའི་དགོངས་པའི་མཐིལ་ཇི་བཞིན་རྟོགས་པར་འབད་བརྩོན་བྱེད་རྒྱུ་དེ་ཁོ་ན་ཡིན་པ་ལས། ཐོན་མིའི་དགོངས་པ་འགྲོལ་བ་ལ་ཐོན་མི་གཉིས་པ་དང་ཁྱད་མ་མཆིས་ཤིང། རང་ཅག་ཁ་བ་ཅན་པ་སྤྱི་ལ་བཀའ་དྲན་བླ་ལྷག་ཏུ་ཆེ་བའི་ཉི་ཟླ་ལྟ་བུའི་མཁས་དབང་རྣམས་ལ། བདག་
231.	སདང་བདག་འདྲའི་བློ་དམན་སྲིན་བུ་མེ་ཁྱེར་ལྟ་བུ་ཐོས་ཆུང་ཡོན་ཏན་ཅན་དུ་རློམ་པ་འགའ་ཞིག་གིས། འདི་ནི་ཡང་དག་པ་དང། འདི་ནི་ཡང་མ་དག་པའོ་ཞེས་མཁས་པའི་གསུང་ལ་ཅོ་འདྲི་བ་ནི། ཡང་ན་གཞན་ལ་ཤོད་མི་ནུས་པའི་ནང་གི་ཆགས་སྡང་ངན་པའི་རང་གཟུགས་ཤུགས་མ་ཐུབ་ཀྱིས་ཕྱིར་མངོན་པའམ། ཡང་ན་མི་ཚེ་ཕྱོགས་རིས་དང་ང་རྒྱལ་ལ་གོམས་པའི་གཡོ་ཅན་འགའ་ཞིག་གིས་རྒྱུད་བསྐུལ་ཏེ་དེ་ལྟར་སྨྲས་པ་ལས་རང་གི་རིགས་ལ་ཞེན་པ་ཕྲ་མོ་ཙམ་ཡོད་པ་དང། གཟུར་གནས་ཀྱི་དཔྱོད་ལྡན་སུ་ཞིག་གིས་དེ་ལྟར་སྨྲ་རིགས་ཏེ་སྨྲ་མི་རིགས་སོ།། དེ་ལྟར་སྨྲས་པའི་འབྲས་བུ་ནི་སྨྲ་བ་པོ་རང་ཉིད་བྱ་རོག་དཀར་པོར་སྒྲུབ་པའི་རྒྱུ་ལྟ་བུ་ལས་གཞན་ཅི་ཡང་མ་མཆིས་སོ།། སྔོན་བྱོན་མཁས་དབང་ཉི་ཟླའི་འོད་སྣང་དེའི།།ཆ་ཙམ་ཡིད་ལ་འཕྲོས་པ་འདི་ཀོ་ཡང།། མི་ཡི་ཡུལ་དུ་ཅི་ཙམ་གནས་ཀྱི་བར།། མི་བརྗེད་བཀའ་དྲིན་སྙིང་ནས་དྲན་པར་རིགས།། ཞེས་ཀྱང་སྨྲའོ།། (ཆ)	དགག་སྒྲ་བཤད་པ། སུམ་ཅུ་པའི་གཞུང་ལས་གང་ཡང་རུང་བའི་མིང་གི་ཐོག་མར་སྟྲཱི་ལིངྒའི་སྒྲ་སྟེ། མོ་རྟགས་མཚོན་བྱེད་མ་དང་མོ་གཉིས་སྦྱར་ན་དགག་སྒྲ་ཡིན་པར་གསུངས་པ་ལས་མོ་ཡིག་དགག་སྒྲ་ལ་མི་འཇུག་པས་མ་ཡིག་ཉིད་དུ་གོ་དགོས་པ་དང། དེའང་མ་ཡིག་མིང་གི་ཐོག་མར་འཇུག་པ་དཔེར་ན། རང་གིས་མ་མཐོང་བ་ཙམ་གྱིས་མེད་པར་སྒྲུབ་མི་ནུས། ཤེས་བྱའི་གནས་ཀུན་མ་ལུས་པར་རྟོགས་པ། རང་སྟོབས་ཀྱིས་མ་ཤེས་པ་རྣམས་གཞན་ལ་འདྲི་དགོས། ཚུལ་བཞིན་མ་ཡིན་པའི་བྱ་བ་རྣམས་སྤང་དགོས། དོན་ཇི་བཞིན་བློར་མ་ངེས་པ། དོན་མེད་པའི་བྱ་བ་མ་བྱེད་ཅིག	གཞན་ལ་སྤོབས་ཉམས་མ་སྟོན་ལྟ་བུ་དང་། མ་ཡིག་དང་འབྲེལ་བའི་མི་ཡིག་ཀྱང་དགག་སྒྲར་འཇུག་པ་དཔེར་ན། ཕྱོགས་རིིས་ཀྱི་བྱ་བ་བྱེད་མི་རིགས། 
232.	གཏན་དུ་མི་འགྱུར་བའི་དམ་བཅའ་བརྟན་པོ། འདུས་བྱས་ཀྱི་དངོས་པོ་རྣམས་མི་རྟག་པར་ངེས་པ། གཏམ་སྔ་ཕྱི་མི་འགལ་བ། ཁྲམ་དང་གཡོ་སྒྱུའི་བྱ་བ་མི་བྱ་བར་དྲང་པོར་གནས་པ་ལ་སོགས་པ་ལྟ་བུའོ།། ཡང་མེད་དང་མིན་གཉིས་པོའང་མ་ཡིག་དང་འབྲེལ་བའི་དགག་སྒྲར་འཇུག་ཀྱང་སུམ་ཅུ་པའི་གཞུང་ལས་དགག་སྒྲ་མིང་གི་ཐོག་མར་འཇུག་པ་བསྟན་པ་དང། མིན་མེད་གཉིས་ནི་མིང་གི་མཐར་འཇུག་པ་ལས་མིང་གི་ཐོག་མར་འཇུག་པའི་སྐབས་མ་མཆིས་སོ།། དེ་དག་ཀྱང་དཔེར་བརྗོད་ན། ར་གན་གསེར་དུ་བརྫུས་ཀྱང་གསེར་དངོས་མིན། བླུན་པོ་མཁས་པར་རློམ་ཡང་ཡོན་ཏན་མེད། གཉེན་ལ་རྫིགས་ཉམས་སྟོན་པ་དཔའ་བོ་མིན། དགྲ་ལ་རྒོལ་བར་ནུས་པའི་སྙིང་སྟོབས་མེད། ཅེས་པ་ལྟ་བུ་དང། ལེགས་བཤད་ལྗོན་དབང་ལས། མ་ནི་བར་གྱི་གསལ་བྱེད་ལའང།། ཞེས་མ་དང་མི་གཉིས་མིང་གི་ཐོག་མར་འཇུག་པ་མ་ཟད། མ་ཡིག་ནི་མིང་གཉིས་ཀྱི་བར་དུ་སྦྱར་ཚེ་མིང་གོང་འོག་གཉིས་ཀྱི་དགག་པའི་ཕྲད་ཡིན་པར་གསུངས་ཤིང། དེའང་དཔེར་ན། མི་དེས་ཆས་ཡ་མ་ཟུང་ཞིག་སྤྲས་འདུག	འབྲོག་སར་སྟོན་དཔྱིད་གཉིས་ཀར་གངས་མ་ཆར་འབབ་པ། བྱ་མ་བྱིའུ་རྣམས་ཉིན་མོ་ཡིབ་ཅིང་མཚན་མོ་འཕུར་བ། ར་མ་ལུག་གི་ཤ་ཞིམ། གྲོ་མ་ནས་ཀྱི་ཆང་ཞིམ། ཕྱི་མ་ནང་གི་མི་ལ་ཡིད་ཆེས་བྱེད་མི་རུང། ལྟ་བུ་རྣམས་དང། མིང་གི་ཐོག་མར་འཇུག་པའི་དགག་སྒྲའི་ཕྲད་མ་མི་གཉིས་དང། མིང་གི་མཐར་འཇུག་པའི་དགག་སྒྲའི་ཕྲད་མིན་མེེད་གཉིས་བཅས་མིང་གང་འདྲ་ཞིག་གི་ཐོག་མར་འཇུག་ཚུལ་དང། མིང་གང་འདྲ་ཞིག་གི་མཐར་འཇུག་ཚུལ་རྣམས་ཁོ་བོས་བརྩམས་པའི་རྟགས་ཀྱི་འཇུག་པའི་དཀའ་གནད་འགའ་ཞིག་གསལ་བར་བཤད་པ་གནད་ཀྱི་སྒྲོན་མེ་ཞེས་པར་ཅུང་ཞིབ་ཙམ་བཤད་ཡོད་པས་དེར་
233.	བལྟ་བར་བྱའོ།། བཅུ་པ། ཅིག་སོགས་ཚིག་ཕྲད་བཤད་པ། འདི་ཡན་གྱིས་སུམ་ཅུ་པའི་གཞུང་ལས་དངོས་སུ་བསྟན་པའི་ཕྲད་དང་རྣམ་དབྱེའི་སྦྱོར་ཚུལ་རྣམས་བསྟན་ཟིན་ཏེ། ད་ནི་ཁ་སྐོང་གི་ཚིག་ཕྲད། ཅིང་། ཅེས། ཅེའོ། ཅེ་ན། ཅིག	ཞིང་། ཞེས། ཞེའོ། ཞེ་ན། ཞིག	ཤིང་། ཤེས། ཤེའོ། ཤེ་ན། ཤིག་བཅས་ཀྱི་ཕྲད་བཤད་པ་ནི། ཕྲད་འདི་དག་ནི་རྗེས་འཇུག་ལ་ལྟོས་དགོས་པའི་ཕྲད་ཡིན་ལ་རྣམ་དབྱེ་མ་ཡིན་པའི་ཁོངས་སུ་གཏོགས་པའོ།། ཕྲད་འདི་དག་གི་སྒྲ་ཡི་སྦྱོར་ཚུལ་ནི། རྗེས་འཇུག་ག་ད་བ་དང་། ད་དྲག་ཅན་བཅས་ཀྱི་མཐར། ཅིང་། ཅེས། ཅེའོ། ཅེ་ན། ཅིག་བཅས་འཐོབ་པ་དང། རྗེས་འཇུག་ང་། ན། མ། འ། ར། ལ། མཐའ་མེད་བཅས་ཀྱི་མཐར། ཞིང་། ཞེས། ཞེའོ། ཞེ་ན། ཞིག་བཅས་འཐོབ་པ་དང། རྗེས་འཇུག་ས་ཡི་མཐར་དམིགས་བསལ་དུ་ཞེས་འབྲི་དགོས་པ་ལས་གཞན་ཤིང། ཤེའོ། ཤེ་ན། ཤིག་བཅས་འཐོབ་པ་ཡིན། ཕྲད་དེ་དག་གི་སྒྲ་སྦྱོར་གྱི་དཔེ་བརྗོད་ལོགས་སུ་འབྲི་བ་ནི་ཡིག་ཚོགས་མང་པའི་རྒྱུ་ལས་མ་མཆིས་པས་དོན་སྦྱོར་གྱི་དཔེ་བརྗོད་དང་ཆབས་ཅིག་ཏུ་རྟོགས་པར་བྱའོ།། ཕྲད་དེ་དག་དོན་ལ་ཇི་ལྟར་སྦྱོར་བའི་ཚུལ་ནི་ཐོག་མར། ཅིང་། ཞིང་། ཤིང་། གསུམ་གྱི་ཕྲད་ནི། སུམ་ཅུ་པའི་གཞུང་ལས་དངོས་སུ་བསྟན་པའི་ལྷག་བཅས་ཀྱི་ཕྲད་སྟེ་དང་ཕྱིས་ཀྱི་མཁས་པ་དག་གིས་བསྣན་པའི་ཏེ། དེ། ལ། ནས་བཅས་དང་ཕལ་ཆེར་འཇུག་པ་མཚུངས་པ་ཡིན། འོན་ཀྱང་ལྷག་བཅས་ལ་ནང་གསེས་མཚམས་སྦྱོར་ལྷག་བཅས་དང། དམ་བཅའ་ལྷག་བཅས། 
234.	གཞན་འདྲེན་ལྷག་བཅས་ཀྱི་དབྱེ་བ་ཡོད་པའི་ནང་ནས་ཅིང་། ཞིང། ཤིང་རྣམས་ནི་མཚམས་སྦྱོར་ལྷག་བཅས་ལ་འཇུག་པ་ལས་དམ་བཅའ་ལྷག་བཅས་དང་གཞན་འདྲེན་ལྷག་བཅས་ལ་མི་འཇུག་པ་དང། དེའང་བྱ་བའི་ཚིག་དང། ཆོས་བརྗོད་ཀྱི་མིང་གི་མཐར་འཇུག་པ་ལས་ཆོས་ཅན་བརྗོད་པའི་མིང་གི་མཐར་འཇུག་པ་ལས་ཆོས་ཅན་བརྗོད་པའི་མིང་གི་མཐར་མི་འཇུག་པའང་རྟོགས་པར་བྱའོ།། དེའང་དཔེར་བརྗོད་ན་འདི་ལྟར།ཚིག་སྔ་ཕྱི་གཉིས་ཀ་བྱ་བ་ཡིན་ཞིང་དུས་རིམ་གྱིས་འཇུག་པའི་ལྷག་བཅས་ལ་ཅིང་སོགས་འཇུག་པ་ནི། དཀའ་ངལ་རྣམས་ཁྱད་དུ་བསད་ཅིང་སློབ་སྦྱོང་མཐར་ཕྱིན་པ་བྱེད་དགོས། རྒྱུག་ཆུ་བཀག་ཅིང་རྫིང་བུ་བཟོས་པ། ཞིང་གར་ས་བོན་བཏབ་ཅིང་ཆུང་དྲངས་པ། དཔྱིད་ཀྱི་རྒྱལ་མོའི་གླུ་དབྱངས། རྒྱ་ཡིག་ཏུ་བསྒྱུརད་ཅིང་པར་དུ་བསྐྲུན་པ། སྣོད་རྣམས་འབྲུ་ཡིས་བཀང་ཞིང་མཛོད་དུ་བཞག་པ། ཅ་དངོས་རྣམས་ཕྱིར་བཏོན་ཞིང་ནང་དུ་བྱི་དོར་བྱེད་པ། དགྲ་བོའི་ཚོགས་བཅོམ་ཞིང་རྒྱལ་རྔ་བརྡུངས་པ། རྗེས་འཇུག་འ་མཐར་ཞིང་སྒྲ་སྦྱར་བས་ཚིག་སྔ་ཕྱི་གཉིས་བྱ་བ་ཡིན་ལ་དུས་རིམ་གྱིས་འཇུག་པའི་ལྷག་བཅས་ཀྱི་ཕྲད་མི་འགྲུབ་པའང་ཤེས་དགོས། འགོས་ནད་ཅན་རྣམས་ལོགས་སུ་བཀར་ཞིང་སྨན་བཅོས་བྱེད་པ། བདེན་རྫུན་བློ་ཡིས་བཅལ་ཞིང་ཐག་བཅད་པ། ཡུལ་ཀུན་ཏུ་རྒྱུ་ཞིང་ལྟད་མོ་ལྟ་བ། འབྲུ་བརྔོས་ཤིང་ཕྱེ་བཏགས་པ། ལྟ་བུ་སོགས་དང། དེ་བཞིན་ཅེས་དང་ཞེས་ཀྱི་ཕྲད་ནི་གཉིས་ཏེ། ཅེས་ཞེས་གཉིས་ཀྱི་མཐར་པ་སྒྲ་མེད་པ་དངཡོད་པའོ། དང་པོ་ནི། དེ་སྒྲའི་འཇུག་པ་དང་ཕལ་ཆེར་མཚུངས་ཏེ། དེ་འདྲའམ། དེ་ལྟར་གྱི་དོན་དང་འཇུག་པ་ཕྱོགས་མཐུན་པ་ཡིན་ཏེ། དཔེར་ན། གསེར་ལ་རག་ཅེས་བཏགས། ཕ་རྒན་དུ་བས་བསད་ཅེས་གྲགས། ཆབ་ཅེས་ཆུ་ཡི་ཞེ་སའོ།། རང་ཡུལ་དུ་འབྱོར་ཅེས་བྲིས་འདུག		ཕྱི་དང་ནང་ཞེས་གཉིས་སུ་དབྱེ། བོད་
235.	ཟླ་བཅུ་པ་དང། བཅུ་གཅིག་པ། བཅུ་གཉིས་པ་ལ་དགུན་ཞེས་ཟེར་རོ།། རྒྱལ་ཕམ་ཞེས་སུ་ཐ་སྙད་བཏགས། ཁོ་བོའི་སེམས་རབ་ཏུ་དགའ་ཞེས་སྨྲས་སོ། ཁོང་ང་ལ་དཀར་ཞེས་བཤད་ཀྱང་ཡིད་ཆེས་དཀའ། འདིའི་མིང་ལ་བློ་གསལ་ཞེས་བཏགས་སོ།། ཡོན་ཏན་ཆེ་ཞེས་བཤད། དཀྱིལ་ལ་དབུས་ཞེས་ཟེར་རོ་སོགས་ལྟ་བུ་དང། ཅེས་དང་ཞེས་ཀྱི་མཐར་པ་སྒྲ་ཡོད་པ་ནི། ཟེར་བའི་དོན་དང་ཕལ་ཆེར་མཚུངས་པ་ཡིན་ཏེ། དཔེར་ན། སྐྲན་ནད་ཅེས་པ་བཅོས་པར་དཀའ། རྒྱལ་མོ་རོང་ཞེས་པའི་ཡུལ་དུ་སླེབས་སོགས་ལྟ་བུ་མང་དུ་སྦྱར་བར་བྱའོ།། ཡང། ཅེའོ་དང། ཞེའོ། ཤེའོ་རྣམས་ནི་ཟེར་རོ་དང་དོན་ཕལ་ཆེར་འདྲ་བ་ཡིན་ཞིང་། དཔེར་ན། ཁོངལ་ལ་གཞན་ལས་ཁྱད་དུ་འཕགས་པའི་ཡོན་ཏན་ཡོད་ཅེའོ། གཡོ་གཏམ་དངོས་ལའང་གཡོ་གཏམ་མིན་ཞེའོ། གཞན་གྱིས་མ་རྟོགས་པ་རྣམས་ཁོས་རྟོགས་ཤེའོ་སོགས་ལྟ་བུ་དང་། ཡང་ཅེ་ན་དང་ཞེ་ན། ཤེ་ན་བཅས་ནི་ཟེར་ན་དང་དོན་ཕལ་ཆེར་འདྲ་བ་ཡིན་ཏེ་དཔེར་ན། གནས་དེར་ཤོག་ཅེ་ན། དེར་སྐྱེས་པའི་ཤིང་ཀུན་ཙན་དན་ཡིན་ཞེ་ན། ཡིད་མ་ཆེས་ཚེ་མིག་གིས་ལྟོས་ཤེ་ན། ལ་སོགས་པ་ལྟ་བུའོ། ཡང་ཅིག་ ཞིག་ཤིག་ བཅས་ནི་དོན་གཉིས་ལ་འཇུག་པ་སྟེ། སྐུལ་ཚིག་གི་མཐར་འཇུག་པ་དང། གང་ཡང་རུང་བའི་དངོས་པོ་གཅིག་གི་དོན་དང་ཕྱོགས་འདྲ་བ་ཡིན་ཏེ། དཔེར་ན། སེམས་ཐག་ཆོད་ཅིག།	ཆུ་ལོག་ཁོག་ཅིག	ཁང་པའི་ཐོག་ཁོབ་ཅིག	འཁོར་ལོ་སྐོར་ཅིག	དོན་རྣམས་ཡིད་ལ་ཟུང་ཞིག་དང་ཕྱོར་ཞིག།གསར་དུ་སྐྲུན་ཞིག།མིག་གིས་ལྟོས་ཤིག་སོགས་ལྟ་བུ་དང། སྟག་ཅིག་མཐོང་བ། རྟ་རྒོད་ཅིག་ལ་ཞོན་པ། ལག་པར་ཁབ་ཅིག་བཙུགས་པ། ལྷ་ཁང་ཞིག་ཏུ་སླེབས་པ། འབེན་ཞིག་ལ་མདའ་འཕངས་པ། དེའི་དུས་སུ་རྒྱལ་པོ་ལ་སྲས་ཤིག་བཙས་པ་སོགས་ལྟ་བུ་དང་། ཡངཁ་ཅིག	ལྷན་ཅིག	
236.	ཆབས་ཅིག་སོགས་ཀྱི་ཅིག་སྒྲ་ནི་མིང་གི་ཆ་ཤས་ཙམ་ལས་ཕྲད་མིན་པ་ཤེས་པར་བྱའོ།། མཇུག་བྱང། དེ་ལྟར་སུམ་ཅུ་པའི་དོན་རྣམས་རང་བློས་གང་དཔོག་པ་ཙམ་རེ་ཞིག་བཤད་ཟིན་ཏོ། སླར་སྨྲས་པ། འདི་ནི་རྟོགས་དཀའི་ཆེད་དུ་མ་བྲིས་ལ། དེ་བཞིན་གསང་བའི་ཆེད་དུའང་མ་ཡིན་ཞིང།་ཀུན་གྱིས་གོ་བདེའི་རྗོད་བྱེད་ཚིག་གི་ཕྲེང། ཀུན་ལ་ཕན་ཕྱིར་འབད་པས་འདི་བྲིས་སོ། མངོན་བརྗོད་བརྡ་རྙིང་ལྕགས་སྒྲོག་གིས་མ་བཅིངས། གོ་དཀའི་སྙན་ཚིག་དར་གྱིས་ཀྱང་མ་བཏུམས། ཆ་རྒྱུས་མེད་པའི་སྐད་ཀྱིས་རྒྱས་མ་བཏབ། རང་བརྡའི་ཚིག་སྦྱོར་གོ་བདེའི་ལམ་ནས་བཤད། །གཞན་གྱི་ཚིག་རིས་ཇི་བཞིན་མ་བཤུས་ལ། གཞན་རྩོམ་གོང་འོག་དཀྲུགས་ཏེ་མ་བསྒྲིགས་ཤིང། །གཞན་ལས་ཁྱད་དུ་འཕགས་པའི་བློ་སྤངས་ཏེ། །གཞན་ལ་ཅུང་ཟད་ཕན་སྙམ་གྱིས་བྲིས་སོ། གཞན་གཞུང་འགོག་པའི་ཁྲལ་དུ་མ་བཀོལ་ཀྱང། རང་ལུགས་འཇོག་པར་ཉེས་པའི་ཆ་མ་མཆིས། །དེས་ན་རང་རིགས་སྐད་ཀྱི་སྤྱི་འགྲོས་ཙམ། །འདི་ཞེས་སྨྲ་བའི་སྤོབས་པ་བདག་ལ་སྐྱེ། །འདི་ཉིད་མ་བསླབས་འདི་དོན་མ་རྟོགས་པར། །མཆོངས་ཐེངས་གཅིག་གིས་གཞུང་ཆེན་ཁང་སྟེང་དུ། །འཛེགས་པར་འདོད་པ་རྒྱུ་འབྲས་གོ་ལྡོག་གི། ལྟ་ཚུལ་འདི་ལ་སུ་ཞིག་ཡིད་རྟོན་བྱེད། དེས་ན་མཁས་མཆོག་ཐོན་མིས་གསུངས་པ་ལྟར། དང་པོ་འདི་ཉིད་ལེགས་པར་བསླབ་བྱས་ཏེ། དེ་ནས་གཞུང་གཞན་དག་ལ་འཇུག་པའི་ཚུལ། གོ་རིམ་མ་འཆོལ་ཙམ་ཞིག་སྨྲས་ན་མཛེས། ཤེས་ལྡན་རྒན་པོའི་ཤིང་ལོ་བྲུལ་ལ་ཉེ། །
237.	གཞོན་ནུའི་མྱུ་གུ་སད་ཀྱིས་འཇོམས་ལ་ཉེ། རིགས་ཀྱི་མྱུ་གུ་མྱུར་བར་མ་བསྐྱངས་ན། བརྩེ་མེད་དུས་ཀྱིས་སྒུག་པར་འགྱུར་རམ་ཅི། གཞོན་ནུའི་ལང་ཚོ་དབྱར་གྱི་མེ་ཏོག་དེ། མི་བཟད་ལེ་ལོའི་ཁ་བས་གཡོག་ཉེ་བས། གུས་རྟག་བརྩོན་པ་གཉིས་ཀྱི་ར་བ་རུ། ཤེས་རབ་ཉི་མའི་འོད་ཀྱིས་ལ་འུར་སྲུངས། མ་འདྲིས་ཀུན་གྱི་མཛའ་བཤེས་རིག་པའི་གནས། གཞོན་དུས་བརྩོན་པ་དྲག་པོས་མི་བརྟེན་པར། གཡོ་རྒན་ལེ་ལོའི་གྲོགས་ལ་སྙིང་ཉེ་ན། རྒས་དུས་འགྱོད་ཀྱང་རིན་གྱིས་ཉོས་དང་མཚུངས། གཏིང་ཟབ་རྟོགས་ནས་བསྡུས་དོན་བྲིས་པ་དང། ཇི་བཞིན་མ་རྟོགས་འོལ་ཚོད་བྲིས་པ་ཡི། མཐའ་གཉིས་མ་སྤངས་ཏེ་གང་དྲན་བྲིས་པ་འདིའི། ནོངས་པའི་ཆ་ཀུན་གཟུར་གནས་སྤྱན་སྔར་བཤགས། ཞེས་སུམ་ཅུ་པའི་གཞུང་གི་རྣམ་པར་བཤད་པ། གཟུར་གནས་དགྱེས་པའི་གཏམ་ཞེས་བྱ་བ་འདི་ནི། མདོ་སྨད་ས་ཡི་ཐིག་ལེ་ཤར་མི་ཉག་གི་ཡུལ་དུ་སྐྱེས་ཤིང། མི་ཚེ་མང་ཆེ་བ་དབུས་ལྷ་ལྡན་གྱི་ཡུལ་དུ་བསྐྱལ་པའི། ཉན་ཤུལ་མཁྱེན་རབ་འོད་གསལ་གྱིས། རབ་བྱུང་བཅུ་དྲུག་པའི་ཤིང་ཕོ་བྱི་པའི་ལོ། སྤྱི་ལོ་༡༩༨༤ལོར། ཡུལ་རྒྱལ་མོ་རོང་གི་ས་ཡི་ཆར་གཏོགས། འབར་ཁམས་གྲོང་བརྡལ་དུ་སྦྱར་བའོ།།	
238.	།།སུམ་ཅུ་པའི་བསྡུས་དོན་རབ་གསལ་སྣང་བ།ཉན་ཤུལ་མཁྱེན་རབ་འོད་གསལ་གྱིས་བརྩམས།གངས་ཅན་སྤྱི་ནོར་སམ་བྷོ་ཊའི།།དགོངས་པ་རབ་ཏུ་གསལ་མཛད་པའི།།སྔོན་བྱོན་མཁས་པའི་ཚོགས་རྣམས་ལ།།སྒོ་གསུམ་གུས་པས་རབ་བཏུད་དེ།ཐོན་མིའི་རྣམ་པར་རོལ་པ་ཡི།།པན་ཆེན་ཆོས་ཀྱི་འབྱུང་གནས་རྗེའི།།ལེགས་བཤད་མཁས་པའི་མགུལ་རྒྱན་གྱི།རྗེས་འབྲང་བསྡུས་དོན་བརྗོད་པར་བྱ།བོད་ཀྱི་བརྡ་ལ་ཉེར་མཁོ་བའི།།སྦྱར་བྱ་ཡི་གེའི་རྣམ་གཞག་ནི།།དབྱངས་ཡིག་ཨི་ཨུ་ཨེ་ཨོ་བཞི།།གསལ་བྱེད་ཀ་སོགས་སུམ་ཅུ་འོ།།དེ་ལས་ག་ང་ད་ན་བ།།མ་འ་ར་ལ་ས་རྣམས་ནི།རྗེས་སུ་འཇུག་པའི་ཡི་གེ་བཅུ།།དེ་ལས་ད་ས་གཉིས་པོ་ལ།།ཡང་འཇུག་གཉིས་ཞེས་རྣམ་པར་བརྗོད།ཡང་འཇུག་གཉིས་ཀྱི་འཇུག་ཡུལ་ནི།།ག་ང་བ་མའི་རྗེས་སུ་ས།།ན་ར་ལ་ཡི་མཐའ་རུ་ད།།རྗེས་འཇུག་བཅུ་ལས་ག་ད་བ།།མ་འ་བཅས་ནི་སྔོན་འཇུག་ལྔ།།རྗེས་འཇུག་ཡི་གེ་བཅུ་པོ་ལས།།ད་ནི་སྔོན་རྗེས་ཡང་གསུམ་དང།།ས་ནི་རྗེས་ཡང་གཉིས་ཀ་དང།།ག་བ་མ་འ་བཞི་པོ་ནི།།སྔོན་རྗེས་དག་ཏུ་འཇུག་པ་འོ།།ཀ་ཁ་ཅ་ཆ་ཇ་ཉ་དང།།ཏ་ཐ་པ་ཕ་ཙ་ཚ་ཛ།།ཝ་ཞ་ཟ་ཡ་ཤ་ཧ་ཨ།།མིང་གཞི་ཉི་ཤུ་ཐམ་པ་འམ།།མི་འཇུག་ཡི་གེ་ཉི་ཤུ་ཟེར།།མིང་གཞིའི་ཐ་སྙད་འདི་ལ་ཡང།།མིང་ཚིག་རྩོམ་པའི་གཞིར་གྱུར་པའི།།མིང་གཞི་སུམ་ཅུ་སོ་བཞི་དང།།རྗེས་འཇུག་བཅུ་པོ་འཇུག་རུང་དུ།།གྱུར་པའི་མིང་གཞི་སུམ་ཅུ་ཐམ།།སྔོན་རྗེས་མིང་གསུམ་ཟླས་དབྱེ་བའི།།མིང་གཞི་ཉི་ཤུ་བཅས་སུ་ཤེས།།ད་ནི་སྦྱོར་ཚུལ་ཚིག་ཕྲད་ཀྱི།།འཇུག་པ་བཤད་ལ་རྣམ་གཉིས་ཏེ།།དང་པོ་རྗེས་འཇུག་ལ་ལྟོས་པའི།།ཕྲད་དང་རྣམ་དབྱེ་བརྒྱད་དང་ནི།།གཉིས་པ་འཇུག་པ་རང་དབང་ཅན།།ཚིག་ཕྲད་རྐྱང་པ་རྣམ་པ་དྲུག།དང་པོ་བརྒྱད་ནི་སླར་བསྡུ་དང།།ལ་དོན་ཨི་ལྡན་རྒྱན་སྡུད་དང།།ལྷག་བཅས་འབྱེད་སྡུད་འབྱུང་ཁུངས་དང་།།འབོད་པའི་སྒྲ་དང་བཅས་པ་འོ།།གཞན་དུ་རྣམ་དབྱེ་བརྒྱད་ཅེས་པ།།འདི་ཡི་ཁོངས་སུ་གཏོགས་པར་འདོད།།གཉིས་པ་དྲུག་ནི་ནི་སྒྲ་དང།།དང་སྒྲ་དེ་སྒྲ་གང་སྒྲ་དང་།།བདག་སྒྲ་དགག་སྒྲ་དང་བཅས་སོ།།དེ་ལས་དང་པོ་སླར་བསྡུ་འམ།།རྫོགས་ཚིག་ཟླ་སྡུད་ཅེས་པ་ནི།།རྗེས་འཇུག་བཅུ་དང་ཏ་བཅས་ལ།།ན་རོ་སྦྱར་བས་གྲུབ་པ་ཡིན།།སྒྲ་སྦྱོར་མིང་མཐའི་རྗེས་མཐུན་ལ།།ན་རོ་སྦྱར་དང་དྲག་ཡོད་མཐར།།ཏོ་དང་མཐའ་མེད་ལ་ནི་འོ།།དོན་ནི་ཚིག་དོན་གང་ཡང་རུང།།རྫོགས་པའི་དོན་དུ་ཤེས་པར་བྱ།།དཔེར་ན་མཆོག་གོ་བཟང་གོ་དང།།འབྱོར་ཏོ་མི་འོ་ལ་སོགས་པ།།ལྟ་བུ་ཡིན་པས་རྟོགས་པར་སླ།།གཉིས་པ་ལ་དོན་བདུན་པོ་ནི།།སུ་ར་རུ་དུ་ན་ལ་ཏུ།།རྣམ་དབྱེའི་རྐྱེན་དུ་ཤེས་པར་བྱ།།སྒྲ་སྦྱོར་ས་སུ་ག་བ་ད།།ད་དྲག་ཅན་མཐར་ཏུ་འཐོབ་ལ།།ང་ད་ན་མ་ར་ལ་དུ།།ད་དྲག་ཅན་མཐར་ཏུ་འཐོབ་ལ།།ང་ད་ན་མ་ར་ལ་དུ།།འ་དང་རྗེས་འཇུག་མེད་པའི་མཐར།།ཚིགས་བཅད་ཁ་སྐོང་རུ་ཡིག་དང།།མི་སྐོང་ར་ཡིག་འཇུག་པ་འོ།།ལ་ན་གཉིས་ནི་ཀུན་ལ་འཇུག།།དོན་ནི་རྣམ་དབྱེ་གཉིས་པ་སྟེ།།བྱེད་པོས་བྱ་བའི་ཡུལ་གང་ལ།།ཕར་ལ་བྱ་བ་བྱེད་པ་སྟེ།།དཔེར་ན་ཞིང་ལ་སོན་བཏབ་ལྟར།།རྣམ་དབྱེ་བཞི་པ་དགོས་ཆེད་ནི།།བྱེད་པོས་བྱ་བའི་ཡུལ་ཞིག་ལ།།ཕར་ལ་བྱ་བ་བྱེད་པ་དེ།།ཡུལ་དང་འབྲེལ་བའི་ལས་ཀྱི་ཆེད།།དོན་དུ་ཡིན་པ་ཤེས་པར་བྱ།།དཔེར་ན་ལྟད་མོ་ལྟ་རུ་འགྲོ།།རྟེན་ནམ་ཡུལ་ལམ་གནས་ཤིག་ལ།།གང་ཞིག་བརྟེན་པའི་ཚུལ་དུ་ནི།།གནས་པ་རྣམ་དབྱེ་བདུན་པ་སྟེ།།དཔེར་ན་ཁྱིམ་དུ་གཏམ་བཤད་ལྟར།།བྱ་ལས་ངོ་བོ་གཅིག་པའི་བར།།ལ་དོན་ཞུགས་པ་གཉིས་པ་ཡི།།ནང་གསེས་དེ་ཉིད་ཅེས་བྱ་སྟེ།།དཔེར་ན་མེ་རུ་འབར་ལྟ་བུ།།དུས་ཀྱི་དོན་སྟོན་ལ་དོན་རྣམས།།བདུན་པའི་ནང་གསེས་ཚེ་སྐབས་ཏེ།།ཆུ་ཚོད་བདུན་ལ་འགྲོ་ལྟ་བུ།།སྐབས་འགར་ལ་དོན་ར་ཡིག་ནི།།དང་སྒྲའི་དོན་ལའང་འཇུག་པ་སྟེ།།ལྷར་བཅས་སྲིད་ཞིའི་གཙུག་རྒྱན་ལྟར།།གསུམ་པ་ཨི་ལྡན་རྣམ་དབྱེ་ནི།།ས་མཐའི་མེད་དང་ཡོད་པ་ཡི།།གི་ཀྱི་གྱི་འི་ཡི་ལྔ་ཡིན།།སྒྲ་སྦྱོར་ད་བ་ས་མཐར་ཀྱི།།ག་ང་གཉིས་མཐར་གི་དང་ནི།།ན་མ་ར་ལའི་རྗེས་སུ་གྱི།།འ་དང་རྗེས་འཇུག་མེད་པའི་མཐར།།ཚིགས་བཅད་ཁ་སྐོང་ཡི་དང་ནི།།མི་སྐོང་འི་ཡིག་འཇུག་པ་འོ།།དོན་ནི་ས་མཐའ་མེད་པ་ཡི།།ཨི་ལྡན་ལྔ་པོ་དག་གིས་ནི།།དངོས་པོ་གང་རུང་ཕན་ཚུན་བར།།འབྲེལ་བ་སྟོན་པ་ཡིན་པས་ན།།རྣམ་དབྱེ་དྲུག་པ་འབྲེལ་སྒྲ་ཟེར།།དཔེར་ན་བདག་གི་ཁྱིམ་ལྟ་བུ།།དྲུག་པའི་ནང་གསེས་ཚིག་སྔ་ཕྱི།།མི་མཐུན་སྟོན་པའི་ཚིག་རྒྱན་ཏེ།།འདི་ནི་བདེན་གྱི་གཞན་རྣམས་རྫུན།།དེ་བཞིན་ས་མཐའ་ཡོད་པ་ཡི།།ཨི་ལྡན་ལྔ་པོ་དག་གིས་ནི།།བྱེད་པོའམ་བྱེད་པས་བྱ་བ་ཞིག།།བྱེད་པ་སྟོན་པ་ཡིན་པས་ན།།རྣམ་དབྱེ་གསུམ་པ་བྱེད་སྒྲ་བརྗོད།།དཔེར་ན་བདག་གིས་བྲིས་ལྟ་བུ།།གསུམ་པའི་ནང་གསེས་རྒྱུ་མཚན་ནི།།བལྟས་པས་མཐོང་བར་གྱུར་ལྟ་བུ།།བཞི་པ་རྒྱན་སྡུད་ཀྱང་ཡང་འང།།སྒྲ་སྦྱོར་ག་ད་བ་སའི་མཐར།།ཀྱང་འཇུག་ང་ན་མ་ར་ལའི།།མཐའ་རུ་ཡང་དང་འ་ཡིག་དང།།རྗེས་འཇུག་མེད་པའི་རྗེས་སུ་ནི།།ཚིགས་བཅད་ཁ་སྐོང་ཡང་ཡིག་དང།།མི་སྐོང་འང་ཡིག་འཇུག་པ་འོ།།དོན་ནི་མཐུན་དང་མི་མཐུན་རྒྱན།།སྡུད་པའི་དོན་དང་ཡང་སྒྲ་ནི།།བསྣན་པའི་དོན་ལའང་འཇུག་པ་ཡིན།།དཔེར་ན་མཛེས་ཀྱང་མཛེས་ལྟ་བུ།།མཐུན་དང་བལྟས་ཀྱང་མ་མཐོང་བ།།མི་མཐུན་རྒྱན་ཡིན་སྡུད་པ་ནི།།ང་ཡང་འགྲོ་དགོས་བསྣན་པ་ནི།།ཡང་ནས་ཡང་དུ་བཤད་ལྟ་བུ།།ལྔ་པ་ལྷག་བཅས་ཏེ་དེ་སྟེ།།སྐབས་འགར་ནས་དང་ལ་ཡང་འཇུག།།སྒྲ་སྦྱོར་ན་ར་ལ་ས་དང།།ད་དྲག་ཅན་མཐར་ཏེ་འཇུག་ཅིང།།ད་དེ་ག་ང་བ་མ་འ།།མཐའ་མེད་རྣམས་ལ་ས་སྟེ་འཐོབ།།དོན་ནི་མཚམས་སྦྱོར་དམ་བཅའ་དང།།གཞན་འདྲེན་གསུམ་ལས་དང་པོ་ལ།།གསུམ་སྟེ་བྱ་བ་སྔ་ཕྱིའི་བར།།འཇུག་པའི་མཚམས་སྦྱོར་ལྷག་བཅས་ནི།།པར་དུ་བསྐྲུན་ཏེ་བཀྲམ་ལྟ་བུ།།ནས་ལ་དག་ཀྱང་འདི་ལ་འོ།།རྒྱུ་མཚན་སྟོན་པའི་མཚམས་སྦྱོར་ནི།།ལེགས་པར་བརྟགས་ཏེ་རྟོགས་ལྟ་བུ།།བྱ་བ་སྔ་ཕྱི་ཅིག་ཅར་གྱི།།བར་དུ་སྦྱོར་བའི་མཚམས་སྦྱོར་ནི།།བྱིས་པ་འཕར་ཏེ་འགྲོ་ལྟ་བུ།།ནས་སྒྲའང་འདི་ལ་འཇུག་པ་ཡིན།།དམ་བཅའ་ལྷག་བཅས་རྣམ་བཞི་སྟེ།།གྲངས་ཀྱི་དབྱེ་བ་འདྲེན་པ་ནི།།དུས་ནི་གསུམ་སྟེ་འདས་པ་དང།།མ་འོངས་ད་ལྟ་བཅས་ལྟ་བུ།།གཏན་ཚིགས་སམ་རྒྱུ་མཚན་འདྲེན་པ་ནི།།ཡོད་དེ་མངོན་སུམ་མཐོང་བའི་ཕྱིར།།ངེས་ཚིག་འདྲེན་པར་འཇུག་པ་ནི།།འདི་ལ་རླངས་འཁོར་ཞེས་བརྗོད་དེ།།རླངས་པས་འཁོར་བར་བྱེད་པས་པོ།།གྲངས་ཚད་མ་ངེས་རྒྱས་བཤད་ནི།།འདྲེན་པ་ཤེས་པར་བྱ་བ་སྟེ།།བཟོ་དང་གསོ་དང་ཞིང་ལས་སོགས།།ཤེས་བྱའི་རྣམ་གྲངས་མཐའ་ཡས་སོ།།ལྷག་མ་ཡོད་ཙམ་སྟོན་པ་ཡི།།གཞན་འདྲེན་ལྷག་མ་བཅས་པ་ནི།།ཐར་གྱི་ཕྱོགས་སུ་རྒྱ་མཚོ་སྟེ།།དེ་བཞིན་ལྷོ་རུ་ནགས་ཚལ་ལོ།།དྲུག་པ་འབྱེད་དང་སྡུད་པའི་ཕྲད།།རྗེས་འཇུག་བཅུ་དང་ཏ་ཡིག་མཐར།།མ་ཡིག་སྦྱར་བ་བཅུ་གཅིག་གོ།སྒྲ་སྦྱོར་སླར་བསྡུའི་སྐབས་དང་མཚུངས།།དོན་ནི་གཉིས་ཏེ་དབྱེ་གཞི་ཞིག།།ཐོག་མར་བཀོད་དེ་འབྱེད་ཆོས་རྣམས།།རིམ་པར་འགོད་པ་འབྱེད་པ་སྟེ།།ཕྱོགས་བཞི་ཤར་རམ་ལྷོ་འམ་དང།།ནུབ་བམ་བྱང་དང་བཅས་པ་འོ།།བསྡུ་གཞི་མཐར་བཀོད་སྡུད་ཆོས་རྣམས།།ཐོག་མར་འགོད་པ་སྡུད་པ་སྟེ།།ཤར་རམ་ལྷོ་འམ་ནུབ་བམ་དང།།བྱང་བཅས་ཕྱོགས་ནི་བཞི་རུ་ཤེས།།ནང་གསེས་ཐེ་ཚོམ་དྲ་བ་ལ།།འཇུག་པ་སོན་འདི་བཏབ་པ་ན།།སྐྱེ་འམ་མི་སྐྱེ་ལྟ་བུ་དང།།ཁྱེད་ལ་སོན་འདི་ཡོད་དམ་མེད།།ལྟ་བུ་དྲི་བར་འཇུག་པ་འོ།།བདུན་པ་འབྱུག་ཁུངས་ནས་དང་ལས།།འབྱུང་ཁུངས་དང་ནི་དགར་བ་དང།།སྡུད་པ་བཅས་ལས་འབྱུང་ཁུངས་ལ།།ནས་ལས་སྒྲ་འཇུག་རིགས་མཐུན་དགར།།ནས་དང་མི་མཐུན་དགར་བ་ལ།།ལས་སྒྲ་འཇུག་ཅིང་སྡུད་པ་ལ།།ནས་སྒྲ་ཁོ་ན་འཇུག་པ་ཡིན།།མ་ལས་བུ་དང་ས་ལས་གསེར།།སྐྱེ་དང་འབྱུང་བ་འབྱུང་ཁུངས་དངོས།།ཤར་ནས་འོད་འཕྲོ་རྟ་ལས་ལྷུང།།འབྱུང་ཁུངས་ཆ་འདྲ་ཡིན་པར་བཤད།།རིན་ཆེན་ནང་ནས་གསེར་གོང་ཆེ།།བྱ་བའི་ནང་ནས་སློབ་སྦྱོང་བཟང།།ལྟ་བུ་རིགས་མཐུན་དགར་བ་དང།།གསེར་ལས་ཕ་ལམ་རིན་ཐང་ཆེ།།མྱ་ངམ་ཐང་བར་གཅིག་ནས་བཅུ།།ལྟ་བུ་སྡུད་པའི་སྒྲ་འཇུག་གོ།བརྒྱད་པ་ཀྱེ་དང་ཀ་ཡེ་ནི།།འབོད་པའི་སྒྲ་སྟེ་མིང་གང་གི།ཐོག་མར་འཇུག་པ་གཙོ་བོ་ཡིན།།གཉིས་པ་ཚིག་ཕྲད་རང་དབང་ཅན།།དྲུག་ལས་དང་པོ་ནི་སྒྲ་ནི།།དགར་དང་བརྣན་པའི་དོན་ལ་འཇུག།།དགར་ལ་མཆོག་དམན་ཐ་དད་གསུམ།།མཆོག་ཏུ་དགར་བ་ཕ་ལམ་ནི།།རིན་ཆེན་ཀུན་ཀྱི་མཆོག་ལྟ་བུ།།དམན་པར་དགར་བ་བོང་བུ་ནི།།དུད་འགྲོའི་ནང་ནས་བླུན་ཞིང་རྨོངས།།ཐ་དད་དགར་བ་དཀར་པོ་ནི།།སྔོན་པོ་ལས་གཞན་ལྟ་བུ་འོ།།ལུས་ནི་བདེ་ཞིང་སེམས་ནི་སྐྱིད།།སོ་ནི་རྣོ་ཞིང་མིག་ནི་གསལ།།ལྟ་བུ་བརྣན་པའི་དོན་དུ་བཤད།།གཉིས་པ་དང་སྒྲ་སྡུད་པ་དང།།འབྱེད་པ་རྒྱུ་མཚན་ཚེ་སྐབས་དང།།གདམས་ངག་དང་བཅས་ལྔ་སྟེ་དཔེར།།ཤར་དང་ལྷོ་དང་ནུབ་དང་ནི།།བྱང་བཅས་ཕྱོགས་བཞི་སྡུད་པ་དང།།ཕྱོགས་བཞི་ཤར་དང་ལྷོ་དང་ནི།།ནུབ་དང་བྱང་ནི་འབྱེད་པའི་དཔེ།།སྨན་བཏུངས་པ་དང་ནད་ཀྱང་དྲག།།རྒྱུ་མཚན་སྟོན་པར་འཇུག་པ་ཡིན།།སྐྱ་རེངས་དང་པོ་ཤར་བ་དང།།ཁྱིམ་བྱས་སྐད་ནི་འབྱིན་པར་འགྱུར།།ལྟ་བུ་ཚེ་སྐབས་དོན་ལ་འོ།།བརྩོན་པས་སློབས་དང་ཤེས་པར་འགྱུར།།གདམས་གང་སྟོན་པའི་དང་སྒྲ་འོ།།གསུམ་པ་དེ་སྒྲའི་བཤད་པ་ནི།།འཇུག་ཡུལ་ནང་གསེས་དགུར་དབྱེ་ཡང།།ལྷག་བཅས་དེ་སྒྲ་མ་གཏོགས་པ།།མིང་གི་རྣམ་གྲངས་གཞན་ཞིག་ལ།།སྦྱོར་བའི་དོན་ཅན་ཉིད་དུ་ཤེས།།མི་འཇུག་པ་ནི་དུས་ཉིད་ཀྱི།།ད་ལྟ་བ་དང་བདག་ལ་འོ།།དཔེར་ན་ཡན་ལག་བརྒྱད་ལྡན་གྱི།།ཆུ་དེ་བསིལ་ཞིང་དེ་ནི་ཞིམ།།དེ་ནི་ཡང་ལ་དེ་ནི་འཇམ།།ལྟ་བུ་སྦྱར་གཞིའི་མིང་དེ་ཉིད།།དངོས་སུ་སྦྱར་དང་མ་སྦྱར་བའི།།ཁྱད་པར་ཙམ་དུ་ཤེས་པར་བྱ།།མི་འཇུག་པ་ནི་དུས་ཉིད་ཀྱི།།ད་ལྟ་བ་དང་བདག་ལ་འོ།།བཞི་པ་སྤྱི་སྒྲ་གང་དང་ཅི།།ཇི་དང་སུ་སྟེ་བཞི་པ་ལས།།ཞིག་སྟེ་སླད་འདྲ་ཕྱིར་བཅས་ལ།།ཅི་དང་སྙེད་སྲིད་ལྟར་བཞིན་སྐད།།ཇི་འཇུག་སུ་ནི་གང་ཟག་དང།།གང་ནི་ཀུན་ལ་འཇུག་པ་སྟེ།།གང་དུ་སུ་ཡིས་ཅི་ཞིག་སྒྲུབ།།ཅི་སྟེ་མ་གྲུབ་པ་ཡི་ཚེ།།ཅི་སླད་འགལ་རྐྱེན་མི་སེལ་བ།།ཅི་འདྲ་ཡིན་པ་ཤེས་དགོས་སོ།།ཇི་སྙེད་དོན་ཀུན་ཇི་སྲིད་བར།།ཇི་ལྟར་བྱས་ཏེ་སྒྲུབ་དགོས་པ།།ཆོས་ཉིད་ཇི་བཞིན་སྒྲུབ་པ་གཅེས།།ལྔ་པ་བདག་སྒྲ་པ་དང་མ།།ན་རོ་ཡོད་དང་མེད་པ་ཡིན།།འགའ་ཞིག་བ་བཔ་དག་ཀྱང་འདོད།།དོན་ནི་གང་ལ་དངོས་གང་ཞིག།།ལྡན་པའི་དོན་དུ་ཤེས་ཏེ་དཔེར།།ཆོམ་པོས་མཁས་པར་ཅོ་འདྲི་ཞིང།།དཔའ་མོས་མཛེས་མ་ཁྱད་དུ་གསོད།།ལྟ་བ་པོ་དང་སྟོན་པ་པོ།།བྱེད་པོ་སྟོན་པའི་པོ་སྒྲ་ཀུན།།བདག་པོའི་སྒྲ་རུ་ཤེས་པར་བྱ།།དྲུག་པ་དགག་སྒྲ་མ་དང་མི།།མིན་དང་མེད་བཅས་བཞི་རུ་ངེས།།དེ་ཡང་མ་མི་གཉིས་པོ་ནི།།ཆོས་བརྗོད་མིང་གི་ཐོག་མ་ལས།།ཆོས་ཅན་མིང་གི་ཐོག་མར་སྤང།།མིན་མེད་གཉིས་ནི་མིང་ཀུན་གྱི།།མཐའ་མར་ཁྱབ་མཉམ་འཇུག་པ་འོ།།མ་མི་ཐོག་མར་འཇུག་པ་ནི།།ས་བོན་མ་བཏབ་མི་སྐྱེ་ཞིང།།ཁང་པ་མི་ཆེ་མ་མཐོ་བ།།མ་རིང་མ་ཐུང་ཚད་དང་ལྡན།།མིན་མེད་མིང་མཐར་འཇུག་པ་ནི།།གནས་འདིར་རི་མེད་མཚོ་འང་མེད།།འདི་ནི་གསེར་མིན་རག་ཀྱང་མིན།།ལ་སོགས་རྒྱ་ཆེར་སྦྱར་བར་བྱ།།ད་ནི་ཁ་སྐོང་ཚིག་གི་ཕྲད།།ཅིང་སོགས་སྦྱོར་བ་བཤད་པ་ནི།།འདི་ནི་རྗེས་འཇུག་ལ་ལྟོས་པའི།།ཕྲད་ཡིན་ག་ད་བ་དང་ས།།དྲག་མཐར་ཅིང་ཅེས་ཅེ་འོ་དང།།ཅེ་ན་ཅིག་བཅས་འཐོབ་པ་ཡིན།།ང་ན་ར་ལ་མ་ཡི་མཐར།།ཞིང་ཞེས་ཞེ་འོ་ཞེ་ན་ཞིག།།ས་མཐར་ཤེས་ཚབ་ཞེས་མ་གཏོགས།།ཤིང་ཤིག་ཤེ་འོ་ཤེ་ན་འཐོབ།།དོན་ནི་སྣ་ཚོགས་སྐབས་དང་སྦྱར།།དེ་ལྟར་རྗེས་འཇུག་བཅུ་པོ་ཡི།།བྱ་བ་གཙོ་བོར་སྟོན་པའི་གཞུང།།སུམ་ཅུ་པ་ཡིན་སྙིང་པོའི་དོན།།བློར་འཛིན་བདེ་བའི་ཆེད་དུ་ནི།།རྩ་ཚིག་ས་བཅད་དཔེར་བརྗོད་བཅས།།ཚིགས་བཅད་ལམ་ནས་སྤེལ་བ་འདིར།།ཚིག་གི་ལོ་འདབ་མི་རྒྱས་ཀྱང་།།དོན་གྱི་འབྲས་བུ་སྟོང་མིན་ཙམ།།ཉན་ཤུལ་མཁྱེན་རབ་འོད་གསལ་གྱིས།།གཞན་ལ་ཕན་ཕྱིར་བྲིས་པ་དགེ།།།སུམ་རྟགས་གཉིས་ཀྱི་མིང་ཚིག་གི་འགྲེལ་པ་བྱིས་པ་དགའ་བའི་གཏམ།ཉན་ཤུལ་མཁྱེན་རབ་འོད་གསལ་གྱིས་བརྩམས།འགོ་བརྗོད།འདིར་སུམ་ཅུ་བ་དང་རྟགས་ཀྱི་འཇུག་པའི་གཞུང་གི་ཐུན་མོང་མིན་པའི་བརྡ་ཆད་དམ་མིང་ཚིག་གྲངས་བརྒྱ་དང་བརྒྱད་ཅུ་གྱ་བརྒྱད་ལ་སོ་སོར་གོ་བདེ་བའི་འགྲེལ་བཤད་མདོར་བསྡུས་རེ་དང།དགོས་ངེས་རིགས་ལ་དཔེ་བརྗོད་ཉུང་བསྡུས་རེ་བཅས་བཀོད་ཡོད།འདི་ལ་དགོས་པ་དུ་མ་ཞིག་མཆིས་པའི་གཙོ་བོ་ནི།བློ་གསར་རྣམས་སུམ་རྟགས་གཉིས་ཀྱི་གཞུང་ལ་ཐོག་མར་འཇུག་སྐབས་མིང་ཚིག་དེ་དག་གི་སྒྲ་དོན་ཇི་བཞིན་པ་ཞིག་རྟོགས་ཚེ་གཟོད་གཞུང་དོན་རྣམས་ཚེགས་ཆུང་ངུས་རྟོགས་ཐུབ་པ་ཡིན།སྤྱིར་སུམ་རྟགས་ཀྱི་གཞུང་ཙམ་མ་ཟད་ཐ་སྙད་རིག་པའི་གཞུང་ངམ།ཡང་ན་ནང་དོན་རིག་པའི་གཞུང་སོགས་གང་འདྲ་ཞིག་ཡིན་རུང་གཞུང་སོ་སོར་ཐུན་མོང་མིན་པའི་གཞུང་སོགས་གང་འདྲ་ཞིག་ཡིན་རུང་གཞུང་སོ་སོར་ཐུན་མོང་མིན་པའི་བརྡ་ཆད་དམ་མིང་ཚིག་ཁྱད་པར་བ་རེ་མེད་མི་སྲིད་ཅིང།གལ་ཏེ་སུ་ཞིག་གིས་གཞུང་གང་འདྲ་ཞིག་སློབ་པའམ།ཡང་ན་ཞིབ་འཇུག་བྱེད་དགོས་ན་གཞུང་དེའི་མིང་ཚིག་ཁྱད་པར་བ་རྣམས་ཀྱི་དོན་རང་གིས་ཇི་བཞིན་རྟོགས་པ་དང།གཞན་ལའང་ཐོགས་མེད་དུ་འཆད་ཐུབ་པ་ཞིག་མ་བྱུང་ཚེ་གང་ཡང་རུང་བའི་གཞུང་དེའི་དོན་ཇི་ལྟ་བ་བཞིན་རྟོགས་ཐབས་མེད།དཔེར་ན།སུ་ཞིག་གིས་ཚད་མ་རིག་པའམ་གསོ་བ་རིག་པ་ལྟ་བུ་ཞིག་གསར་དུ་སློབ་སྐབས་ཐོག་མར་དེའི་ནང་དོན་ཇི་ལྟ་བ་བཞིན་རྟོགས་རྒྱུ་ལྟ་ཞོག	རྗོད་བྱེད་ཀྱི་མིང་ཚིག་ཁྱད་པར་བ་རྣམས་ཀྱང་ཀློག་ཐུབ་ཙམ་ལས་སྒྲ་དོན་ཇི་བཞིན་པ་ཞིག་རྟོགས་མི་ཐུབ།དེ་མ་ཐུབ་ན་གཞུང་དེ་དག་གི་ནང་དོན་ལ་གོ་བ་ཇི་ལྟར་ལེན་ཐུབ།དེས་ན་སྒྲ་ཤེས་དོན་ལ་མི་རྨོངས་ཞེས་པའི་གོ་དོན་གྱི་ཐུག་ས་ངོ་མ་དེའང་འདི་ལ་ཐུག་ཡོད།སྤྱིར་མིང་ཚིག་གི་མཛོད།བོད་རྒྱ་ཚིག་མཛོད་ཆེན་མོ་དང།དེ་མིན་བརྡ་འགྲོལ་གྱི་གཞུང་སོགས་སུ་མིང་ཚིག་ཅི་རིགས་པ་བཀོད་ཡོད་མོད།དེ་དག་ནི་ཁ་འཐོར་དུ་གནས་པ་དང།ལ་ལར་འགྲེལ་བཤད་གསལ་བོ་མེད་པའམ་མིང་ཚིག་རྐྱང་པ་ཙམ་ལས་འགྲེལ་བཤད་མེད་པ་སོགས་ཀྱིས་འཚོལ་མི་བདེ་བའི་དཀའ་ངལ་འབྱུང་བ་ཡིན་པས་གཞུང་སོ་སོའི་མིང་ཚིག་རྣམས་ལ་བརྡ་འགྲོལ་རེ་བྱུང་ན་ཕན་པ་ཆེ་སྙམ།འདིར་སུམ་རྟགས་གཉིས་ཀྱི་ཐུན་མིན་མིང་ཚིག་ཁག་གི་སྒྲིག་སྟངས་ནི་བོད་ཡིག་གི་ཚིག་མཛོད་སྤྱིའི་སྒྲིག་སྟངས་བཞིན་ཀ་ཕྲེང་ལྟར་བསྒྲིགས་ཡོད་དོ།།ཀཱ་ལི་མཚོན་བྱེད།ལེགས་སྦྱར་གྱི་ཡི་གེ་ཨཱ་ལི་སྟེ་ཨ་ཕྲེང་དང།ཀཱ་ལི་སྟེ་ཀ་ཕྲེང་གཉིས་སུ་དབྱེ་ཞིང།བོད་ཀྱི་སྐད་དུ་ཀཱ་ལི་མཚོན་བྱེད།ཀ་ཁ་ག་ང།ཅ་ཆ་ཇ་ཉ།ཏ་ཐ་ད་ན།པ་ཕ་བ་མ།ཙ་ཚ་ཛ་ཝ།ཞ་ཟ་འ་ཡ།ར་ལ་ཤ་ས།ཧ་ཨ།བཅས་སོ།།རྐྱང་པའི་ཡི་གེ	མགོ་གསུམ་དང།འདོགས་བཞི།དབྱངས་བཞི་སོགས་སྦྱར་མེད་པའི་ཡི་གེ་སྟེ།དགའ།དཔང་།རབ།ལགས་སོགས་ལྟ་བུའོ།།སྐུལ་ཚིག།གང་ཡང་རུང་བའི་བྱ་བ་བྱེད་པར་སྐུལ་བའི་ཚིག་སྟེ།གཙོ་བོ་བྱ་བྱེད་ཐ་དད་པའི་བྱེད་པ་པོ་སྐུལ་བ་དང།སྐབས་འགར་བྱེད་པ་དང་ལས་གཉིས་ཐ་མི་དད་པའི་བྱེད་པ་པོར་ཡང་འཇུག་པ།དཔེར་ན།བྱ་བ་སྒྲུབས་ཤིག	ཆུ་ལོག་ཁོག་ཅིག	གདན་ལ་བཞུགས་ཤིག	ཡར་བཞེངས་ཤིག	ལྟ་བུའོ།།སྐྱེ་གནས།ཡི་གེ་སོ་སོའི་སྐྱེ་གནས་ནི།ཀ་ཁ་ག་ང་འ་ཧ་ཨ་རྣམས་ཀྱི་སྐྱེ་གནས་མགྲིན་པ།ཅ་ཆ་ཇ་ཉ་ཙ་ཚ་ཛ་ཡ་ཤ་ཨི་ཨེ་རྣམས་ཀྱི་སྐྱེ་གནས་རྐན།ཏ་ཐ་ད་ན་ཟ་ལ་ས་རྣམས་ཀྱི་སྐྱེ་གནས་སོ།པ་ཕ་བ་མ་ཝ་ཨུ་ཨོ་རྣམས་ཀྱི་སྐྱེ་གནས་མཆུ།ར་ཡིག་གི་སྐྱེ་གནས་ལྕེ་རྩེ་དང་ཉེ་བའི་སྤྱི་བོ་སྟེ།ལྕེ་རྩེའི་སྟེང་ཕྱོགས།ང་ཉ་ན་མ་རྣམས་རང་རང་གི་གནས་སུ་མ་ཟད་སྣ་དང་བཅས་པའོ།།སྐྱེས་བུ་ཐ་མ།མིང་གང་ཡང་རུང་བར་སྔོན་འཇུག་ཡོད་མེད་ལ་མ་ལྟོས་པར།རྗེས་འཇུག་ག་བ་གཉིས་ལ་ཡང་འཇུག་མེད་པ་དང།ད་དང་ས་ཡི་རྗེས་འཇུག་ཅན་བཅས་ལ་སྐྱེས་བུ་ཐ་མ་ཞེས་བརྗོད་དེ།དཔེར་ན།རག	ངག	རབ།ཁབ།སྐད།ཤད།སྐས།མཁས།ལྟ་བུའོ།།སྐྱེས་བུ་འབྲིང།མིང་གང་ཡང་རུང་བར་སྔོན་འཇུག་ཡོད་མེད་ལ་མ་ལྟོས་པར།རྗེས་འཇུག་བ་ལ་ཡང་འཇུག་ས་ཞུགས་པ་སྐྱེས་བུ་འབྲིང་སྟེ།དཔེར་ན།ཆབས།ཞབས།བསྐྱབས།བསྒྲུབས།རབས་ལྟ་བུའོ།།སྐྱེས་བུ་རབ།མིང་ཡང་ཡང་རུང་བར་སྔོན་འཇུག་ཡོད་མེད་ལ་མ་ལྟོས་པར་རྗེས་འཇུག་ག་ལ་ཡང་འཇུག་ས་ཞུགས་པ་ནི་སྐྱེས་བུ་རབ་སྟེ།དཔེར་ན།ལྕགས།གྲོགས།འཇིགས།བརྟགས་སོགས་ལྟ་བུའོ།།གང་སྒྲ།དོན་གྱི་བྱེ་བྲག་དམིགས་སུ་མི་འཛིན་པར་སྤྱི་ལ་ཁྱབ་པའི་དོན་ཅན་གྱི་གང་སྒྲ་ནི་སེམས་མེད་ཀུན་ལ་འཇུག་པ་སྟེ།དཔེར་ན།བདེན་ཚིག་གང་ལ་སུས་ཀྱང་རྣ་བ་གཏད།བདག་ནི་གང་ཏུ་ཕྱིན་ཀྱང་དེ་རུ་སྐྱིད།ལྟ་བུའོ།།གམ་སོགས་སྡུད་པ་ལ་འཇུག་པ།བསྡུ་གཞི་ཞིག་མཐར་བཀོད་ཅིང།གང་བསྡུ་རྒྱུ་གཉིས་སམ་དུ་མ་སྡུད་པར་དཔེར་ན།གཟུགས་སམ།ཚོར་བའམ།འདུ་ཤེས་སམ།འདུ་བྱེད་དམ།རྣམ་ཤེས་ནི་ཕུང་པོ་ལྔའོ།།གམ་སོགས་འབྱེད་པ་ལ་འཇུག་པ།དབྱེ་གཞི་ཞིག་ཐོག་མར་བཀོད་ཅིང།དེ་ལས་དབྱེ་བ་གཉིས་སམ་དུ་མར་འབྱེད་པ་དཔེར་ན།ཕྱོགས་བཞི་ནི།ཤར་རམ།ལྷོའམ།ནུབ་བམ།བྱང་ངོ་ལྟ་བུའོ།།གུག་ཀྱེད།གུག་ཅེས་པ་ནི་གི་གུ་དང།ཞབས་ཀྱུ།ཀྱེད་ཅེས་པ་ནི་འགྲེང་བུ་དང་།རྣ་རུ་བཅས་སོ།།གུག་ཀྱེད་བརྩེགས་འདོགས།དབྱངས་བཞི་དང་།མགོ་གསུམ།འདོགས་བཞི་བཅས་ཀྱི་བསྡུས་མིང།གྲངས་སྡུད་པ།རྣམ་དབྱེ་ལྔ་པ་འབྱུང་ཁུངས་ཀྱི་ནང་གསེས་ནས་སྒྲ་གྲངས་སྡུད་པ་ལ་འཇུག་པ།དཔེར་ན།གཅིག་ནས་བརྒྱའི་བར་སྟོང་ཚོ་ནས་ཁྲི་ཚོའི་བར།ལྟ་བུའོ།།དགག་སྒྲ།གང་ཡང་རུང་བའི་དོན་དེ་མ་ཡིན་པའམ་མེད་པར་སྟོན་པའི་ཕྲད་མ་མི་མིན་མེད་བཅས་ཀྱི་དགག་སྒྲ་ནི།དཔེར་ན།མ་མཐོང་བ།མ་རྙེད་པ།མ་འདྲེས་པ།མི་དགོས་པའི་བྱ་བ།མི་བརྟན་པའི་བྱ་བ།གཤིས་རྒྱུད་བཟང་པོ་མིན།དྲང་བདེན་གྱི་མི་མིན།ཡིད་ཆེས་བྱེད་རྒྱུ་མེད།ཆ་འཇོག་གང་ཡང་མེད།ལྟ་བུ་འོ།།དགག་སྒྲའི་སྐུལ་ཚིག།བྱེད་པ་པོའི་ལས་ཀྱི་ཐོག་མར་དགག་སྒྲ་མ་ཡིག་སྦྱར་ཚེ་དགག་སྒྲའི་སྐུལ་ཚིག་སྟེ།དེའང་གཙོ་ཆེ་བ་བྱ་བྱེད་ཐ་དད་པ་དང།སྐབས་འགར་ཐ་མི་དད་པ་ལའང་འཇུག་པ།དཔེར་ན།ཟས་མ་ཟ།འཁོར་ལོ་མ་སྐོར།ཤིང་མ་གཅོད།གང་སར་མ་འགྲོ།གདན་ལ་མ་བཞུགས།ལྟ་བུའོ།།དགོས་ཆེད་ཀྱི་སྒྲ།རྣམ་དབྱེ་བཞི་པ་དགོས་ཆེད་དང་དོན་གཅིག་པས་དེར་ལྟོས།མགོ་ཅན་གྱི་ཡི་གེ	ར་མགོ་ལ་མགོ་ས་མགོ་ཅན་གྱི་ཡི་གེ་ཐམས་ཅད་དོ།།འགྱུར་བ་མ་ནིང།རྗེས་འཇུག་གི་མ་ནིང་ན་ར་ལ་གསུམ་མིང་གཞིའི་ཕོ་ཡིག་གི་མཐར་ཡང་འཇུག་ཡོད་མེད་གང་རུང་དང།མོ་ཡིག་གི་རྗེས་སུ་ཡང་འཇུག་མེད་པར་ཞུགས་པའི་ཚེ་སྒྲ་བར་མའི་དྲག་པའམ་ཞན་པར་འགྱུར་བས་འགྱུར་བ་མ་ནིང་སྟེ།དཔེར་ན།བསྟནད།བསྐོརད།བཙལ།འགྲན།འགུལ།ལྟ་བུའོ།།རྒྱན་སྡུད་ཀྱི་ཕྲད།མཐུན་པའི་རྒྱན་དང།མི་མཐུན་པའིི་རྒྱན།སྡུད་པའི་དོན་བཅས་ལ་འཇུག་པའི།ཀྱང་།ཡང་།འང་བཅས་སོ།།རྒྱས་བཤད་འདྲེན་པ།དབྱེ་གཞི་ཞིག་གི་མིང་ཐོག་མར་བཀོད་དེ།གྲངས་མ་ངེས་པའི་སྒོ་ནས་འབྱེད་པ་སྟེ།དཔེར་ན།གཅན་གཟན་ཏེ།སེང་གེ་དང།སྟག་དང།གཟིག་སོགས་ལྟ་བུ་འོ།།རྒྱུ་མཚན་སྟོན་པའི་བྱེད་སྒྲ།རྣམ་དབྱེ་གསུམ་པ་བྱེད་སྒྲའི་ནང་གསེས་ཏེ།དཔེར་ན།དུ་བ་མཐོང་བས་མེ་ཡོད་པར་ཤེས།རང་ལ་ཉེས་པ་ཡོད་པས་བློ་མ་བདེ།ལྟ་བུའོ།།སྒྲ་ལྡན།ག་ང་ཇ་ཉ་ད་ན་བ་མ་ཛ་ཝ་འ་ཡ་ར་ལ་ཧ་ཨ་ཨི་ཨུ་ཨེ་ཨོ་རྣམས་ལ་སྒྲ་ལྡན་གྱི་ཡི་གེ་ཞེས་བརྗོད།སྒྲ་སྦྱོར།ཕྲད་དང་རྣམ་དབྱེ་གང་ཡིན་རུང་རྗེས་འཇུག་ལ་ལྟོས་དགོས་པའི་རིགས་ལ་སྒྲ་ཡི་སྦྱོར་བ་དགོས་སོ།།སྒྲ་མེད།ཀ་ཁ་ཅ་ཆ་ཏ་ཐ་པ་ཕ་ཙ་་ཚ་ཞ་ཟ་ཤ་ས་རྣམས་ལ་སྒྲ་མེད་ཀྱི་ཡི་གེ་ཞེས་བརྗོད།ངེས་ཚིག་འདྲེན་པ།རྗེས་གྲུབ་ཀྱི་མིང་ཞིག་བཀོད་ཅིང།དེ་ལ་མིང་དེ་ལྟར་འདོག་རིགས་པའི་རྒྱུ་མཚན་བཤད་པ་སྟེ།་དཔེར་ན།རླངས་འཁོར་ཏེ།རླངས་པས་འཁོར་བར་བྱེད་པས་སོ།།ལྟ་བུའོ།།དངོས་པོ་བདག།བྱ་བྱེད་ཐ་དད་པ་ལ་དངོས་པོ་བདག་གཞན་གྱི་དབྱེ་བ་ཡོད་ཅིང།དེའང་བྱ་བྱེད་ལས་གསུམ་དུ་དབྱ་སྐབས་ཀྱི་བྱེད་ཅེས་པ་དེ་དང།བྱེད་པ་པོ་དང་།བྱ་བའི་ཡུལ་གྱི་དབྱེ་བ་འབྱེད་སྐབས་ཀྱི་བྱེད་པ་པོ་ཞེས་པ་དེ་དང།དངོས་པོ་བདག་གཞན་གྱི་དབྱེ་བ་འབྱེད་སྐབས་ཀྱི་དངོས་པོ་བདག་ཅེས་པ་རྣམས་དོན་གཅིག་མིང་གི་རྣམ་གྲངས་ཙམ་སྟེ།དཔེར་ན།ཇ་འཐུང་དང།མདའ་འཕེན་།ཤིང་གཅོད་ལྟ་བུའི།ཇ་འཐུང་བ་པོ་དང་མདའ་འཕེན་པ་པོ།ཤིང་གཅོད་པ་པོ་རྣམས་ལ་དངོས་པོ་བདག་ཅེས་བཏགས་སོ།།དངོས་པོ་སྡུད་པ།རྣམ་དབྱེ་ལྔ་པ་འབྱུང་ཁུངས་ཀྱི་ནང་གསེས་ནས་ཀྱི་སྒྲ་དངོས་པོ་སྡུད་པ་ལ་འཇུག་པ།དཔེར་ན།གཡས་ནས་གཡོན་བར།རྩ་བ་ནས་རྩེ་མོའི་བར་ལྟ་བུའོ།།དངོས་པོ་གཞན།བྱ་བྱེད་ཐ་དད་པ་ལ་དངོས་པོ་བདག་གཞན་གྱི་དབྱེ་བ་ཡོད་ཅིང།དེའང་བྱ་བྱེད་ལས་གསུམ་དུ་དབྱེ་སྐབས་ཀྱི་ལས་ཞེས་པ་དེ་དང་།བྱེད་པ་པོ་དང།དངོས་པོ་བདག་གཞན་གྱི་དབྱེ་བ་འབྱེད་སྐབས་ཀྱི་དངོས་པོ་གཞན་ཞེས་པ་རྣམས་དོན་གཅིག་མིང་གི་རྣམ་གྲངས་ཙམ་སྟེ།དཔེར་ན།ཇ་འཐུང་དང།མདའ་འཐེན།ཤིང་གཅོད་ལྟ་བུའི་ཇ་དང།མདའ།ཤིང་རྣམས་ལ་དངོས་པོ་གཞན་ཞེས་བཏགས་སོ།།སྔོན་འཇུག་གི་ཕོ་ཡིག	བ་ནི་སྔོན་འཇུག་གི་ཕོ་ཡིག་གོ།སྔོན་འཇུག་གི་བྱེད་པ་བཞི།སྔོན་འཇུག་ལྔ་པོ་མིང་གཞིའི་ཡི་གེ་གང་དང་གང་ལ་འཇུག་པར་བྱེད་པ།འཇུག་པ་པོ་སྔོན་འཇུག་གང་དང་གང་གིས་འཇུག་པར་བྱེད་པ།སྒྲའི་ཚུལ་ཇི་ལྟ་བུས་འཇུག་པར་བྱེད་པ།དགོས་པ་ཅིའི་ཕྱིར་དུ་འཇུག་པར་བྱེད་པ་རྣམས་སོ།།དེ་རྣམས་བསྡུས་ཏེ་བཤད་ན།གང་ལ་འཇུག	གང་གིས་འཇུག	ཇི་ལྟར་འཇུག	ཅིའི་ཕྱིར་འཇུག	ཅེས་ཀྱང་ཟེར་རོ།།སྔོན་འཇུག་གི་མ་ནིང།ག་ད་གཉིས་ནི་སྔོན་འཇུག་གི་མ་ནིང་ངོ་།།སྔོན་འཇུག་གི་མོ་ཡིག	འ་ནི་སྔོན་འཇུག་གི་མོ་ཡིག་གོ།སྔོན་འཇུག་གི་ཤིན་ཏུ་མོ།མ་ནི་སྔོན་འཇུག་གི་ཤིན་ཏུ་མོ་ཡིག་གོ།སྔོན་འཇུག་ལྔ།ག་ད་བ་མ་འ་སྟེ་སྔོན་ལྔ་པོ་རང་རང་འཇུག་ཡུལ་དུ་གྱུར་པའི་མིང་གཞིའི་ཡི་གེ་ཉི་ཤུ་པོའི་སྔོན་དུ་འཇུག་པས་ན་སྔོན་འཇུག་ལྔ་ཞེས་བརྗོད།སྔོན་རྗེས་མིང་གསུམ།སྔོན་འཇག་ལྔ་དང་།རྗེས་འཇུག་བཅུ།མིང་གཞི་ཉི་ཤུའམ་མི་འཇུག་པ་ཉི་ཤུ་བཅས་ཀྱི་བསྡུས་མིང།ཅི་སྒྲ།སྤྱིའི་དོན་ལ་འཇུག་པའི་ཅི་སྒྲའི་ཚིག་སྦྱོར་ནི།ཅི་ཞིག	ཅི་སྟེ།ཅི་སླད།ཅི་འདྲ།ཅི་ཕྱིར་སོགས་སྦྱར་བ་དང།དོན་ནི་གང་སྒྲ་དང་སྐབས་ཕལ་ཆེར་མཚུངས་ཏེ།དཔེར་ན།ཅི་འདྲ་བྱས་ན་ཡོན་ཏན་ཅི་ཞིག་ཤེས།དོན་ཅི་ཡང་མེད་པར་རབ་ཏུ་ཁྲོས་པ་ལྟ་བུའོ།།ཅུང་ཟད་ཕྲད་པའི་རྩོལ་བ་ཅན།ཡ་ར་ལ་ཝ་རྣམས་མགྲིན་པ་ཅུང་ཟད་ཕྲད་པའི་རྩོལ་བ་ཅན་ནོ།།གཅིག་ཚིག།རྣམ་དབྱེའི་གཉིས་ཚིག་མཚོན་བྱེད་དག་དང།མང་ཚིག་མཚོན་བྱེད་རྣམས་ཡིན་ཡང།རྣམ་དབྱེའི་གཅིག་ཚིག་ནི་དོན་གྱི་ངོ་བོ་ཙམ་སྟོན་པའི་མིང་ལས་གཅིག་ཚིག་མཚོན་བྱེད་ཀྱི་ཕྲད་གཞན་མེད་པ་དཔེར་ན།ཁང་པ།ཁྲུས་ཁང།བསླབས།བསླབ།སློབ།ལྟ་བུའོ།།ཆོས་ཅན་བརྗོད་པའི་མིང།གང་ཡང་རུང་བའི་ཁྱད་པར་གྱི་ཆོས་དེ་དང་ལྡན་པའི་མིང་སྟེ།ཉི་མ།ཟླ་བ།སྐར་མ་སོགས་ལྟ་བུའོ།།ཆོས་བརྗོད་ཀྱི་མིང།གང་ཡང་རུང་བའི་ཁྱད་པར་གྱི་ཆོས་བརྗོད་པ་སྟེ།སྔོན་པོ།མཐོན་པོ།ཆེན་པོ།སོགས།ལྟ་བུ་ཡིན་ཞིང།མིང་འདི་གྲས་ནི་ཆོས་ཅན་བརྗོད་པའི་མིང་རེ་དང་མ་སྦྱར་ཚེ།གང་ཞིག་སྔོན་པོ་དང།གང་ཞིག་མཐོན་པོ།གང་ཞིག་ཆེན་པོ་ཡིན་པ་རྟོགས་མི་ཐུབ་ཅིང།ཆོས་ཅན་བརྗོད་པའི་མིང་རེ་དང་སྦྱར་ཚེ།ནམ་མཁའ་སྔོན་པོ།རི་མཐོན་པོ།རྒྱ་མཚོ་ཆེན་པོ་བཅས་ཀྱི་ཚིག་ཏུ་གྲུབ་པ་ཡིན་ནོ།།མཆོག་ཏུ་དགར་བ།ནི་སྒྲ་མཆོག་ཏུ་དགར་བ་འཇུག་པ།དཔེར་ན།ཧི་ལ་ཡ་ནི་རི་བོ་ཀུན་གྱི་མཆོག་ལྟ་བུའོ།།ཇི་སྒྲ།སྤྱིའི་དོན་ལ་འཇུག་པའི་ཇི་སྒྲའི་ཚིག་སྦྱོར་ནི།ཇི་སྙེད།ཇི་སྲིད།ཇི་ལྟར།ཇི་བཞིན།ཇི་སྐད་སོགས་སྦྱར་བ་དང།དོན་ནི་གང་སྒྲ་དང་སྐབས་ཕལ་ཆེར་མཚུངས་ཏེ།དཔེར་ན།དེ་རིང་བྱ་བ་ཇི་ལྟར་བྱས་ན་ལེགས།སློབ་དཔོན་གྱིས་ཇི་སྐད་གསུངས་པ་ལྟར་སྒྲུབ་དགོས་ལྟ་བུའོ།།རྗེས་འཇུག་བཅུ།མིང་གཞིའི་ཡི་གེ་སུམ་ཅུ་པོའི་རྗེས་སུ་འཇུག་པས་ན་རྗེས་འཇུག་བཅུ་ཞེས་བརྗོད།རྗེས་འཇུག་ལ་ལྟོས་དགོས་པའི་ཕྲད་རྣམ་དབྱེ་དང་བཅས་པ་བརྒྱད།སླར་བསྡུ།ལ་དོན།ཨི་ལྡན།རྒྱན་སྡུད།ལྷག་བཅས།འབྱེད་སྡུད།འབྱུང་ཁུངས།བོད་སྒྲའོ།།རྗེས་འཇུག་ལ་ལྟོས་མི་དགོས་པའི་ཕྲད་རང་དབང་ཅན་དྲུག	ནི་སྒྲྲ།དང་སྒྲ།དེ་སྒྲ།གང་སྒྲ།བདག་སྒྲྲ།དགག་སྒྲ་བཅས་སོ།།བརྗོད་བདེ་འདྲེན་པ།གང་ཡང་རུང་བའི་མིང་སྔ་མའི་མཐའི་རྗེས་འཇུག་དང།མིང་མཐའ་གཞན་གྱི་མིང་གཞི་གཉིས་རྟགས་མི་མཚུངས་ཀྱང་བརྗོད་བདེ་བའི་སྒོ་ནས་འདྲེན་པ་སྟེ།དཔེར་ན།མཐུན་པ།དམ་པ།རྣམ་པ།བུམ་པ་ལྟ་བུའོ།།བརྗོད་པ།མིང་ཚིག་བརྗོད་པ་གསུམ་གྱི་ནང་ནས་བརྗོད་པ་ནི།ཚིག་མང་པོ་སྦྲེལ་ནས་དོན་དང་ལྡན་པའི་ངག་གི་ཕྲེང་བར་གྲུབ་པ་ལ་བརྗོད་པ་ཞེས་བྱ་སྟེ།དཔེར་ན།སྐྱེད་མོས་ཚལ་འདི་ན་ལྟ་ན་སྡུག་ཅིག་དྲི་ཞིམ་པའི་མེ་ཏོག་གི་ཚོགས་ཇི་སྙེད་ཅིག་མཆིས་སོ་ལྟ་བུའོ།།གཉིས་ཚིག	གང་ཡང་རུང་བའི་མིང་གི་མཐར་དག་ཅེས་སོ།།

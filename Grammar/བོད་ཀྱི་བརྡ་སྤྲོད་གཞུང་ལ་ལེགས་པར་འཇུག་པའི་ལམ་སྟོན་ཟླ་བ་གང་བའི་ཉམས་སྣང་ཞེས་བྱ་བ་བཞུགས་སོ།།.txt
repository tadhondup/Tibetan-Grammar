བོད་ཀྱི་བརྡ་སྤྲོད་གཞུང་ལ་ལེགས་པར་འཇུག་པའི་ལམ་སྟོན་ཟླ་བ་གང་བའི་ཉམས་སྣང་ཞེས་བྱ་བ་བཞུགས་སོ།།

དཀར་ཆག
མཆོད་བརྗོད། བརྩམས་པར་དམ་བཅའ་བ།
ལེན་ཚན་དང་པོ། སྤྱི་དང་བྱེ་བྲག་གི་ཡི་གེ་འབྱུང་ཚུལ།
ལེ་ཚན་གཉིས་པ། བོད་ཀྱི་བརྡ་སྤྲོད་གཞུང་ལུགས་ཀྱི་འཕེལ་རིམ།
ལེ་ཚན་གསུམ་པ། ཡི་གེ་འདོན་ཀློག་གི་རྨང་གཞིའི་ཤེས་བྱ།
ལྷན་ཐབས་ཀློག་བྱེད་དང་པོ། བོད་ཡིག་ཀློག་ཐབས་བསྡུས་གསལ་མེ་ལོང༌།
ལེན་ཚན་བཞི་པ། ཚིག་གི་གཅོད་མཚམས་གདངས་མཐོ་དམའི་སྐོར།
ལྷན་ཐབས་ཀློག་བྱེད་གཉིས་པ། ཚིགས་བཅད་འདོན་ཀློག་གི་ཤེས་བྱའི་གནད་ཀྱི་སྡོམ།
ལེ་ཚན་ལྔ་པ། ཡིག་གཟུགས་འབྲི་བའི་ཤེས་བྱ།
ལྷན་ཐབས་ཀློག་བྱེད་གསུམ་པ། ཡིག་གཟུགས་ཀྱི་གནད་གསལ་བར་སྟོན་པ་གཞོན་ནུའི་མཛུབ་རྒྱན།
ལྷན་ཐབས་ཀློག་བྱེད་བཞི་པ། དབུ་མེད་ཡིག་གཟུགས་ཀྱི་ཁྱད་ཆོས།
ལྷན་ཐབས་ཀློག་བྱེད་ལྔ་པ། འཁྱུག་ཡིག་གི་དམིགས་བསལ་འབྲི་སྟངས་ཁག
ལེ་ཚན་དྲུག་པ། དག་ཡིག་སྦྱོང་ཐབས།
ལེ་ཚན་བདུན་པ། སུམ་རྟགས་ཀྱི་ས་བཅད་དབྱེ་བསྡུའི་སྐོར།
ལེ་ཚན་བརྒྱད་པ། སུམ་ཅུ་པའི་མཚན་དོན་དང་འགྱུར་ཕྱག
ལེ་ཚན་དགུ་པ། དགོས་པ་བཞིའི་སྒོ་ནས་ཕྱག་བྱས་ཚུལ།
ལེ་ཚན་བཅུ་པ། བརྩམས་པར་དམ་བཅའི་དགོས་སོགས་ཆོས་བཞི།
ལེ་ཚན་བཅུ་གཅིག་པ། ཡི་གེ་བཤད་པ།
ལྷན་ཐབས་ཀློག་བྱེད་དྲུག་པ། ཚོགས་པ་གསུམ་གྱི་རྣམ་བཞག་གསར་པ་ཚིགས་སུ་བཅད་པ།
ལེ་ཚན་བཅུ་གཉིས་པ། མིང་བཤད་པ།
ལེ་ཚན་བཅུ་གསུམ་པ། ཚིག་བཤད་པ།  ལྷན་ཐབས་ཀློག་བྱེད་བདུན་པ། ཚིག་གི་ཡན་ལག་ཏུ་གྱུར་པའི་ཁྱད་ཚིག་བཤད་པ།
ལེ་ཚན་བཅུ་བཞི་པ། ཉིང་དགོས་སོགས་ཀྱི་སྐོར།
ལེ་ཚན་བཅུ་ལྔ་པ། དབྱངས་ཀྱི་སྐོར།
ལེ་ཚན་བཅུ་དྲུག་པ། གསལ་བྱེད་ཀྱི་སྐོར།
ལེ་ཚན་བཅུ་བདུན་པ། ཡི་གེར་བྱེད་ལས་ཀྱི་དབྱེ་བ།
ལེ་ཙན་བཅོ་བརྒྱད་པ། ཡི་གེར་གཟུགས་ཀྱི་དབྱེ་བ།
ལེ་ཚན་བཅུ་དགུ་པ། བོད་ཡིག་ཏུ་འབྲིར་རུང་བའི་བསྡོམས།
ལེ་ཚན་ཉི་ཤུ་པ། ཁྱབ་ཡིག་བཅུ་གསུམ་དང་སླར་བསྡུ།
ལྷན་ཐབས་ཀློག་བྱེད་བརྒྱད་པ། སླར་བསྡུའི་ཕྲད་ལས་འཕྲོས་པའི་གཏམ།
ལེ་ཚན་ཉེར་གཅིག་པ། ལ་དོན་གྱི་སྒྲ་སྦྱོར།
ལེ་ཚན་ཉེར་གཉིས་པ། ལས་སུ་བྱ་བ།
ལེ་ཚན་ཉེར་གསུམ་པ། དགོས་ཆེད།
ལྷན་ཐབས་ཀློག་བྱེད་དགུ་པ། ཚིག་སྡུད་རབ་དབྱེ།
ལེ་ཚན་ཉེར་བཞི་པ། རྟེན་གནས།
ལེ་ཚན་ཉེར་ལྔ་པ། དེ་ཉིད།
ལེ་ཚན་ཉེར་དྲུག་པ། ཚེ་སྐབས།
ལེ་ཚན་ཉེར་བདུན་པ། ནའི་འཇུག་པ།
ལེ་ཚན་ཉེར་བརྒྱད་པ། ལའི་འཇུག་པ།
ལེ་ཚན་ཉེར་དགུ་པ། ལ་དོན་ནང་ཕན་ཚུན་གྱི་ཁྱད་པར།
ལེ་ཚན་སུམ་ཅུ་པ། ཨི་ལྡན་ངོས་འཛིན་པ་དང་སྒྲ་སྦྱོར།
ལེ་ཚན་སོ་གཅིག་པ། འབྲེལ་སྒྲ་ངོས་འཛིན།
ལེ་ཚན་སོ་གཉིས་པ། འབྲེལ་སྒྲའི་དབྱེ་བ།
ལེ་ཚན་སོ་གསུམ་པ། བྱེད་སྒྲ་ངོས་འཛིན།
ལེ་ཚན་སོ་བཞི་པ། བྱེད་སྒྲའི་དབྱེ་བ།
ལྷན་ཐབས་ཀློག་བྱེད་བཅུ་པ། རྣམ་དབྱེའི་ཚིག་ཕྲད་སྐོར་གྱི་སྡོམ་ཚིགས།
ལེ་ཚན་སོ་ལྔ་པ། བྱེད་འབྲེལ་མིན་པའི་འཇུག་པ་གཞན།
ལེ་ཚན་སོ་དྲུག་པ། རྒྱན་སྡུད་ངོས་འཛིན།
ལེ་ཚན་སོ་བདུན་པ། རྒྱན་སྡུད་ཀྱི་དབྱེ་བ།
ལེ་ཚན་སོ་བརྒྱད་པ། རྒྱན་སྡུད་མིན་པའི་འཇུག་པ་གཞན།
ལེ་ཚན་སོ་དགུ་པ། ལྷག་བཅས་ངོས་འཛིན།
ལེ་ཚན་བཞི་བཅུ་པ། མཚམས་སྦྱོར་ལྷག་བཅས།
ལེ་ཚན་ཞེ་གཅིག་པ། དམ་བཅའ་ལྷག་བཅས།
ལེ་ཚན་ཞེ་གཉིས་པ། གཞན་འདྲེན་ལྷག་བཅས།
ལེ་ཚན་ཞེ་གསུམ་པ། འབྱེད་སྡུད་ཀྱི་ཁྱད་པར།
ལེ་ཚན་ཞེ་བཞི་པ། གམ་སོགས་འབྱེད་སྡུད་མིན་པའི་འཇུག་པ་གཞན།
ལེ་ཚན་ཞེ་ལྔ་པ། འབྱུང་ཁུངས་དངོས།
ལེ་ཚན་ཞེ་དྲུག་པ། འབྱུང་ཁུངས་ཆ་འདྲ།
ལེ་ཚན་ཞེ་བདུན་པ། དགར་བ་ལ་འཇུག་ཚུལ།
ལེ་ཚན་ཞེ་བརྒྱད་པ། སྡུད་པ་ལ་འཇུག་ཚུལ།
ལེ་ཚན་ཞེ་དགུ་པ། ནས་ལས་ཀྱི་འཇུག་པ་གཞན།
ལེ་ཚན་ལྔ་བཅུ་པ། འབོད་སྒྲ་ངོས་འཛིན།
ལེ་ཚན་ང་གཅིག་པ། ནི་སྒྲ་དགར་བ།
ལེ་ཚན་ང་གཉིས་པ། ནི་སྒྲ་བརྣན་པ་སོགས།
ལེ་ཚན་ང་གསུམ་པ། དང་སྒྲ་སྡུད་པར་འཇུག་པ།
ལེ་ཚན་ང་བཞི་པ། དང་སྒྲ་འབྱེད་པར་འཇུག་པ།
ལེ་ཚན་ང་ལྔ་པ། དང་སྒྲ་རྒྱུ་མཚན་དང་གདམས་ངག་སྟོན་པ།
ལེ་ཚན་ང་དྲུག་པ། དང་སྒྲ་ཚེ་སྐབས་དོན་ཅན།
ལེ་ཚན་ང་བདུན་པ། དང་སྒྲའི་འཇུག་པ་གཞན།
ལེ་ཚན་ང་བརྒྱད་པ། དེ་སྒྲ་ངོས་འཛིན།
ལེ་ཚན་ང་དགུ་པ། ཐ་སྙད་འདས་མ་ཐག་པ།
ལེ་ཚན་དྲུག་ཅུ་པ། ཐ་སྙད་རྣམ་གྲངས་གཞན་ཅན།
ལེ་ཚན་རེ་གཅིག་པ། དངོས་པོའི་དབང་གི་བཞི།
ལེ་ཚན་རེ་གཉིས་པ། དུས་ཀྱི་དབང་དུ་གཉིས།
ལེ་ཚན་རེ་གསུམ་པ། དངོས་བསྟན་སྤྱི་སྒྲ་གང༌།
ལེ་ཚན་རེ་བཞི་པ། སྤྱི་ཁྱབ་ཀྱི་སྒྲ་ཅི།
ལེ་ཚན་རེ་ལྔ་པ། སྤྱི་ཁྱབ་ཀྱི་སྒྲ་ཇི།
ལེ་ཚན་རེ་དྲུག་པ། སྤྱི་ཁྱབ་ཀྱི་སྒྲ་སུ།
ལེ་ཚན་རེ་བདུན་པ། བདག་སྒྲ་ངོས་འཛིན།
ལེ་ཚན་རེ་བརྒྱད་པ། བདག་སྒྲའི་དབྱེ་བ།
ལེ་ཚན་རེ་དགུ་པ། མིང་མཐའི་པ་བ།
ལེ་ཚན་བདུན་ཅུ་པ། དགག་སྒྲ་ངོས་འཛིན།
ལེ་ཚན་དོན་གཅིག་པ། མ་ཡིན་དགག
ལེ་ཚན་དོན་གཉིས་པ། མེད་དགག
ལེ་ཚན་དོན་གསུམ་པ། སྨྲ་སྒོ་ལས་གསུངས་པའི་འདི་སྒྲ་དང་ད་སྒྲ།
ལེ་ཚན་དོན་བཞི་པ། སྨྲ་སྒོ་ལས་གསུངས་པའི་ཁོ་ན་དང་ཉིད་སྒྲ།
ལེ་ཚན་དོན་ལྔ་པ། སྨྲ་སྒོ་ལས་གསུངས་པའི་ཙམ་དང་ཚུལ།
ལེ་ཚན་དོན་དྲུག་པ། སྨྲ་སྒོ་ལས་གསུངས་པའི་བཞིན་དག་རྣམས་སོགས།
ལེ་ཚན་དོན་བདུན་པ། ལྗོན་དབང་ནང་གསལ་ཞིང་སོགས་གསུམ།
ལེ་ཚན་དོན་བརྒྱད་པ། ལྗོན་དབང་ནང་གསལ་ཞེས་ཅེས་གཉིས་དང༌། ཞེའོ་སོགས་གསུམ།
ལེ་ཚན་དོན་དགུ་པ། ལྗོན་དབང་ནང་གསལ་ཞེ་ན་སོགས་གསུམ་དང་ཞིག་སོགས་གསུམ་སྐོར།
ལེ་ཚན་བརྒྱད་ཅུ་པ། འདིར་ཁ་སྐོང་ཞུས་པའི་ཚིག་ཕྲད་ཁག་དང་པོ།
ལེ་ཚན་གྱ་གཅིག་པ། འདིར་ཁ་སྐོང་ཞུས་པའི་ཚིག་ཕྲད་ཁག་གཉིས་པ།
ལྷན་ཐབས་ཀློག་བྱེད་བཅུ་གཅིག་པ། ཚིག་ཕྲད་གསར་པ་འགའ་ཤས་ཀྱི་སྡོམ།
ལེ་ཚན་གྱ་གཉིས་པ། འདིར་འཁོད་ཚིག་ཕྲད་དོན་སྦྱོར།
ལེ་ཚན་གྱ་གསུམ་པ། ར་རུའི་རྣམ་བཞག་དང་ཤད་ཀྱི་ཐོབ་ཚུལ།
ལེ་ཚན་གྱ་བཞི་པ། ལྷུག་ཚིག་གི་བར་མཚམས་འཇོག་ཚུལ།
ལེ་ཚན་གྱ་ལྔ་པ། བར་མཚམས་འཇོག་ཚུལ་མུ་མཐུད་བཤད་པ།
ལྷན་ཐབས་ཀློག་བྱེད་བཅུ་གཉིས་པ། ཚིག་གི་བར་སྟོང་ཐོབ་མིན་ཀྱི་སྡོམ།
ལེ་ཚན་གྱ་དྲུག་པ། ཚིགས་བཅད་བཤད་པ།
ལེ་ཚན་གྱ་བདུན་པ། ཚིགས་བཅད་ཀྱི་སྐྱོན་སེལ།
ལྷན་ཐབས་ཀློག་བྱེད་བཅུ་གསུམ་པ། ཚིགས་བཅད་ཀྱི་སྐྱོན་སེལ།
ལེན་ཚན་གྱ་དགུ་པ། ཚིགས་བཅད་ཀྱི་ཆ་སྡེབ་ཡ་སྡེབ།
ལེ་ཚན་དགུ་བཅུ་པ། ཚིགས་བཅས་ནས་ཚིག་ལྷུག་ཏུ་གྲོལ་ཚུལ།
ལེ་ཚན་གོ་གཅིག་པ། ལྷུག་པ་ཚིགས་བཅད་དུ་བསྒྱུར་ཚུལ།
ལེ་ཚན་གོ་གཉིས་པ། རྗེས་འཇུག་གལ་པོ་ཆེར་བསྟན་པ།
ལེ་ཚན་གོ་གསུམ་པ། རྗེས་འཇུག་དང་འབྲེལ་བའི་དོན་ཤེས་པའི་དགོས་པ།
ལེ་ཚན་གོ་བཞི་པ། དོན་ངོས་གཟུང་བའམ་གཏན་ལ་དབབ་པའི་ཐབས་བསྟན་པ།
ལེ་ཚན་གོ་ལྔ་པ། བསླབ་པའི་གོ་རིམ།
ལེ་ཚན་གོ་དྲུག་པ། སྣོད་ལྡན་སློབ་མའི་མཚན་ཉིད།
ལེ་ཚན་གོ་བདུན་པ། རྟགས་འཇུག་གི་མཚན་དོན་སོགས།
ལེ་ཚན་གོ་བརྒྱད་པ། མཆོད་བརྗོད་ཀྱི་དོན་ཅུང་ཟད་འཕྲལ་བ།
ལེ་ཚན་གོ་དགུ་པ། འདིར་ཡང་དགོས་སོགས་ཆོས་བཞི་ཡོད་པར་བསྒྲུབ་པ།
ལེ་ཚན་བརྒྱ་ཐམ་པ། དབྱངས་གསལ་གཉིས་ལ་སྤྱིའི་རྟགས་ཀྱི་དབྱེ་བ།
ལེ་ཚན་བརྒྱ་དང་གཅིག བྱེ་བྲག་མིང་གཞི་རྟགས་ཀྱི་དབྱེ་བ།
ལེ་ཚན་བརྒྱ་དང་གཉིས། རྟགས་སུ་དེ་ལྟར་ཕྱེ་བའི་གཞི་འཛིན་ས།
ལེ་ཚན་བརྒྱ་དང་གསུམ། སྔོན་འཇུག་རྟགས་ཀྱི་དབྱེ་ཚུལ།
ལེ་ཚན་བརྒྱ་དང་བཞི། གང་ལ་གང་གིས་འཇུག་པ་ཆབས་ཅིག་ཏུ་བཤད་པ།
ལེ་ཚན་བརྒྱ་དང་ལྔ༌། སྔོན་འཇུག་རྣམས་མིང་གཞི་ལ་འཇུག་པའི་ཁྱད་པར། ༡
ལེ་ཚན་བརྒྱ་དང་དྲུག སྔོན་འཇུག་རྣམས་མིང་གཞི་ལ་འཇུག་པའི་ཁྱད་པར། ༢
ལེ་ཚན་བརྒྱ་དང་བདུན། གང་གིས་གང་ལ་མི་འཇུག་པའི་རྣམ་བཞག
ལེ་ཚན་བརྒྱ་དང་བརྒྱད། ཚུལ་ཇི་ལྟ་བུས་འཇུག་པ།
ལེ་ཚན་བརྒྱ་དང་དགུ། སྒྲའི་འགྱུར་རྐྱེན་ལ་རང་སྟོབས་དང་འཕུལ་སྟོབས་གཉིས་ཡོད་པ།
ལེ་ཚན་བརྒྱ་དང་བཅུ། སྔོན་འཇུག་རིགས་གསུམ་གྱི་དགོས་པ་གསུམ།
ལེ་ཚན་བརྒྱ་དང་བཅུ་གཅིག བྱ་བའི་སྔོན་འཇུག་གི་ཅིའི་ཕྱིར་འཇུག་པའི་རྩ་བའི་ཚིགས་འགྲེལ།
ལེ་ཚན་བརྒྱ་དང་བཅུ་གཉིས། བདག་གཞན་སྐོར་གྱི་བཤད་པ་བརྒྱད་མདོར་བསྟན་པ།
ལེ་ཚན་བརྒྱ་དང་བཅུ་གསུམ། གཅིག་བཤད།
ལྷན་ཐབས་ཀློག་བྱེད་བཅུ་བཞི་པ། བྱ་བའི་ཚིག་རྣམ་པར་དབྱེ་བ།
ལེ་ཚན་བརྒྱ་དང་བཅུ་བཞི། གཉིས་བཤད།
ལེ་ཚན་བརྒྱ་དང་བཅོ་ལྔ༌། གསུམ་བཤད། སྟོད་ཆ་
ལེ་ཚན་བརྒྱ་དང་བཅུ་དྲུག གསུམ་བཤད། བར་ཆ་
ལེ་ཚན་བརྒྱ་དང་བཅུ་བདུན། གསུམ་བཤད༌། སྨད་ཆ་
ལེ་ཚན་བརྒྱ་དང་བཅོ་བརྒྱད། བཞི་བཤད།
ལེ་ཚན་བརྒྱ་དང་བཅུ་དགུ། ལྔ་བཤད།
ལེ་ཚན་བརྒྱ་དང་ཉི་ཤུ། དྲུག་བཤད།
ལེ་ཚན་བརྒྱ་དང་ཉེར་གཅིག བདུན་བཤད།
ལེ་ཚན་བརྒྱ་དང་ཉེར་གཉིས། བརྒྱད་བཤད།
ལེ་ཚན་བརྒྱ་དང་ཉེར་གསུམ། བདག་གཞན་སྐོར་གྱི་འཁྲུལ་སེལ།
ལྷན་ཐབས་ཀློག་བྱེད་བཅོ་ལྔ་པ། བྱ་བྱེད་རྣམ་བཞག་རབ་གསལ་མེ་ལོང༌།
ལེ་ཚན་བརྒྱ་དང་ཉེར་བཞི། དུས་གསུམ་དང་འབྲེལ་བའི་བཤད་པ་ཁག་བཅུ་ལས་གསུམ་བཤད།
ལེ་ཚན་བརྒྱ་དང་ཉེར་ལྔ༌། བཞི་བཤད།
ལེ་ཚན་བརྒྱ་དང་ཉེར་དྲུག ལྔ་བཤད།
ལེ་ཚན་བརྒྱ་དང་ཉེར་བདུན། དྲུག་བཤད། སྟོད་ཆ་
ལེ་ཚན་བརྒྱ་དང་ཉེར་བརྒྱད། དྲུག་བཤད༌། སྨད་ཆ་
ལེ་ཚན་བརྒྱ་དང་ཉེར་དགུ། བདུན་བཤད།
ལེ་ཚན་བརྒྱ་དང་སུམ་ཅུ། བརྒྱད་བཤད།
ལེ་ཚན་བརྒྱ་དང་སོ་གཅིག དུས་གསུམ་སྤྱིར་བཏང་བ་བཤད་པ། སྟོད་ཆ་
ལེ་ཚན་བརྒྱ་དང་སོ་གཉིས། དུས་གསུམ་སྤྱིར་བཏང་བ་བཤད་པ། སྨད་ཆ་
ལྷན་ཐབས་ཀློག་བྱེ་བཅུ་དྲུག་པ། དུས་གསུམ་སྤྱིར་བཏང་བའི་ནང་གསེས་རེའུ་མིག
ལེ་ཚན་བརྒྱ་དང་སོ་གསུམ། དུས་གསུམ་གྱི་བྱེ་བྲག་པ་བཤད་པ། སྟོད་ཆ་
ལེ་ཚན་བརྒྱ་དང་སོ་བཞི། དུས་གསུམ་གྱི་བྱེ་བྲག་པ་བཤད་པ། སྨད་ཆ།
ལྷན་ཐབས་ཀློག་བྱེད་བཅུ་བདུན་པ། བྱེ་བྲག་པའི་རེའུ་མིག
ལེ་ཚན་བརྒྱ་དང་སོ་ལྔ༌། དུས་གསུམ་ཐོར་བུ་བཤད་པ། སྟོད་ཆ་
ལྷན་ཐབས་ཀློག་བྱེད་བཅོ་བརྒྱད། ཐོར་བུ་བའི་རེའུ་མིག
ལེ་ཚན་བརྒྱ་དང་སོ་དྲུག དུས་གསུམ་ཐོར་བུ་བ་བཤད་པ། སྨད་ཆ་
ལེ་ཚན་བརྒྱ་དང་སོ་བདུན། དུས་གསུམ་འ་ཡིག་གཉིས་ལྡན་བཤད་པ།
ལྷན་ཐབས་ཀློབ་བྱེད་བཅུ་དགུ་པ། འ་ཡིག་གཉིས་ལྡན་རེའུ་མིག
ལེ་ཚན་བརྒྱ་དང་སོ་བརྒྱད། བྱ་བའི་ཚིག་གི་ཅིའི་ཕྱིར་འཇུག་པའི་མཇུག་སྡོམ།
ལེ་ཚན་བརྒྱ་དང་སོ་དགུ། རྗེས་འཇུག་རྟགས་ཀྱི་སྤྱིའི་དབྱེ་བ།
ལེ་ཚན་བརྒྱ་དང་བཞི་བཅུ། རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༡
ལེ་ཚན་བརྒྱ་དང་ཞེ་གཅིག རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༢
ལེ་ཚན་བརྒྱ་དང་ཞེ་གཉིས། རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༣
ལེ་ཚན་བརྒྱ་དང་ཞེ་གསུམ། རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༤
ལེ་ཚན་བརྒྱ་དང་ཞེ་བཞི། གང་ལ་གང་གིས་འཇུག་པ་ཆབས་གཅིག་ཏུ་བཤད་པ།
ལེ་ཚན་བརྒྱ་དང་ཞེ་ལྔ། ཇི་ལྟར་འཇུག་པ་ལས་སྒྲའི་འཇུག་ཚུལ་མདོར་བསྟན།
ལེ་ཚན་བརྒྱ་དང་ཞེ་དྲུག ཇི་ལྟར་འཇུག་པ་ལས་སྒྲའི་འཇུག་ཚུལ་རྒྱས་བཤད།
ལེ་ཚན་བརྒྱ་དང་ཞེ་བདུན། དོན་གྱི་འཇུག་ཚུལ་ལས་སྔོན་འཇུག་མེད་པའི་སྔ་མ་གང་ལྟར་འགྱུར་བ།
ལེ་ཚན་བརྒྱ་དང་ཞེ་བརྒྱད། དོན་གྱི་འཇུག་ཚུལ་ལས་སྔོན་འཇུག་ཡོད་པའི་སྔ་མ་གང་ལྟར་འགྱུར་བ།
ལེ་ཚན་བརྒྱ་དང་ཞེ་དགུ། ཕྱི་མ་ཇི་ལྟར་འགྱུར་བ་ལས་སྒྲ་འདྲེན་ཚུལ། སྟོད་ཆ་
ལེ་ཚན་བརྒྱ་དང་ལྔ་བཅུ། ཕྱི་མ་ཇི་ལྟར་འགྱུར་བ་ལས་སྒྲ་འདྲེན་ཚུལ། སྨད་ཆ་
ལེ་ཚན་བརྒྱ་དང་ང་གཅིག ཕྱི་མ་ཇི་ལྟར་འགྱུར་བ་ལས་རྣམ་དབྱེ་འདྲེན་ཚུལ།
ལེ་ཚན་བརྒྱ་དང་ང་གཉིས། ཕྱི་མ་ཇི་ལྟར་འགྱུར་བ་ལས་ཚིག་ཕྲད་གཞན་རྣམས་འདྲེན་ཚུལ།
ལེ་ཚན་བརྒྱ་དང་ང་གསུམ། མཐར་སྦྱར་འོག་མ་དང་སྔོན་དུ་འོས་གནས་གཉིས་མདོར་བསྟན།
ལེ་ཚན་བརྒྱ་དང་ང་བཞི། མཐར་སྦྱར་འོག་མ་དང་སྔོན་དུ་འོས་གནས་ཀྱི་རྒྱས་བཤད། སྟོད་ཆ་
ལེ་ཚན་བརྒྱ་དང་ང་ལྔ༌། མཐར་སྦྱར་འོག་མ་དང་སྔོན་དུ་འོས་གནས་ཀྱི་རྒྱས་བཤད། སྨད་ཆ་
ལེ་ཚན་བརྒྱ་དང་ང་དྲུག ཚིག་སྒྲུབ་དང་ཚིག་སྦྲེལ་གྱི་མཐར་སྦྱར་སྔོན་གནས་ངོས་འཛིན།
ལེ་ཚན་བརྒྱ་དང་ང་བདུན། ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་དང་པོ།
ལེ་ཚན་བརྒྱ་དང་ང་བརྒྱད། ཚོག་དོན་འོག་མ་ལས་བསྡུ་རྒྱུ་ཡོད་མེད་ཁག་གཉིས་པ།
ལེ་ཚན་བརྒྱ་དང་ང་དགུ། ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་གསུམ་པ།
ལེ་ཚན་བརྒྱ་དང་དྲུག་བཅུ། ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་བཞི་པ།
ལེ་ཚན་བརྒྱ་དང་རེ་གཅིག ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་ལྔ་པ།
ལེ་ཚན་བརྒྱ་དང་རེ་གཉིས། ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་དྲུག་པ།
ལྷན་ཐབས་ཀློག་བྱེད་ཉི་ཤུ་པ། རྟགས་འཇུག་སྐབས་ཀྱི་དོགས་གཅོད་གླེང་སློང་འགའ་ཞིག
ལེ་ཚན་བརྒྱ་དང་རེ་གསུམ། རྗེས་འཇུག་ཅིའི་ཕྱིར་འཇུག་པའི་སྡོམ་འགྲེལ།
ལེ་ཚན་བརྒྱ་དང་རེ་བཞི། རྗེས་འཇུག་སྦྱར་བའི་དགོས་པ་དོན་སྟོན་གསུམ།
ལེ་ཚན་བརྒྱ་དང་རེ་ལྔ༌། མཇུག་བསྡུ་བ་ལས་སུམ་རྟགས་གཉིས་ཀར་འཐད་པའི་དགོས་པ་བཤད་པ།
ལེ་ཚན་བརྒྱ་དང་རེ་དྲུག ལྡོག་ཕྱོགས་གསུམ་གྱི་དང་པོ།
ལྷན་ཐབས་ཀློག་བྱེད་ཉེར་གཅིག་པ། ཡིག་བསྐུར་རྣམ་བཞག་མདོར་བསྡུས།
ལྷན་ཐབས་ཀློག་བྱེད་ཉེར་གཉིས་པ། ཤོག་ཆ་ཁ་ཤོག་འབྲི་ཚུལ།
ལྷན་ཐབས་ཀློག་བྱེད་ཉེར་གསུམ་པ། བེད་སྤྱོད་ཡིག་རིགས་ཁག་གཅིག་གི་སྤྱི་འགྲོས།
ལེ་ཚན་བརྒྱ་དང་རེ་བདུན། ལྡོག་ཕྱོགས་གསུམ་གྱི་གཉིས་པ། སྟོད་ཆ་
ལེ་ཚན་བརྒྱ་དང་རེ་བརྒྱད། ལྡོག་ཕྱོགས་གསུམ་གྱི་གཉིས་པ། བར་ཆ་
ལེ་ཚན་བརྒྱ་དང་རེ་དགུ། ལྡོག་ཕྱོགས་གསུམ་གྱི་གཉིས་པ། སྨད་ཆ་
ལེ་ཚན་བརྒྱ་དང་བདུན་ཅུ། ལྡོག་ཕྱོགས་གསུམ་པ་བསླབ་པ་གསུམ་གྱི་བཤད་པ།
ལེ་ཚན་བརྒྱ་དང་དོན་གཅིག སྣོད་ཀྱི་འཇིག་རྟེན།
ལེ་ཚན་བརྒྱ་དང་དོན་གཉིས། བཅུད་ཀྱི་སེམས་ཅན།
ལེ་ཚན་བརྒྱ་དང་དོན་གསུམ། ཕུང་པོའི་རབ་དབྱེ་མདོར་བསྡུས།
ལེ་ཚན་བརྒྱ་དང་དོན་བཞི། ཁམས་ཀྱི་རབ་དབྱེ་མདོར་བསྡུས།
ལེ་ཚན་བརྒྱ་དང་དོན་ལྔ༌། སྐྱེ་མཆེད་ཀྱི་རབ་དབྱེ་མདོར་བསྡུས།
ལེ་ཚན་བརྒྱ་དང་དོན་དྲུག ཕྱི་ནང་གྲུབ་མཐའི་ཁྱད་པར་མདོར་ཙམ།
ལེ་ཚན་བརྒྱ་དང་དོན་བདུན། དགོས་པ་འགྲུབ་པར་སྨོན་པ།
མཇུག་བྱང༌།

མཆོད་བརྗོད།
བརྩམས་པར་དམ་བཅའ་བ།

ཨོྃ་སྭསྟི་བདེ་ལེགས་སུ་གྱུར་ཅིག །
རྣམ་མང་ཤེས་བྱ་ཇི་ལྟ་ཇི་སྙེད་ཀུན། །
རྣམ་པར་གཟིགས་ཤིང་ལེགས་པར་འདོམས་མཛད་པ། །
རྣམ་འདྲེན་མཆོག་དང་འཇམ་དབྱངས་བླ་མར་བཅས། །
རྣམ་ཀུན་མིའབྲལ་ཡིད་ཀྱི་པད་མོར་ཟུམས། །
གང་གང་བཅུ་ཕྲག་རིག་པའི་རྒྱ་ཆེའི་དོན། །
དེས་དེས་གསལ་ལ་ཉེར་མཁོ་བརྡ་སྤྲོད་གཞུང༌། །
ཉུང་ངུའི་ཚིག་ལ་མང་པོའི་དོན་གྱི་མཛོད། །
ཐོན་མིའི་མཁྱེན་པ་ཤེས་རབ་རལ་གྲིར་གྲུབ། །
སྐད་ལས་ཡི་གེ་ཡི་གེས་སྐད་སྤེལ་ཏེ། །
འཇིག་རྟེན་འཇིག་རྟེན་ལས་འདས་ཤེས་བྱ་ཀུན། །
ཡི་གེ་ཡི་གེའི་ལམ་ནས་གསལ་བའི་ཕྱིར། །
སུམ་རྟགས་དག་གསུམ་བློ་ངོར་མ་འཆར་བ། །
དེ་སྲིད་བོད་ཀྱི་ཡིག་མཁན་ག་ལ་ཞིག །
དེ་ཕྱིར་འཁྲུལ་པའི་གྲོག་རོང་མ་བགྲོད་ཅིང༌། །
ཐེ་ཚོམས་འགལ་འདུའི་དྲ་བར་མ་ཚུད་པར། །
རྨོངས་པའི་མུན་པ་དྲུང་ནས་འབྱིན་པ་ལ། །
ལེགས་བཤད་ཟླ་བ་གང་བའི་དཔལ་ལ་བརྟེན། །
རྙིང་པ་ཐམས་ཅད་མ་དཔྱད་སྤྱི་བོར་བཀུར། །
གསར་གཏོད་བློ་རུ་མ་ཤོང་རྩོལ་བ་སྤངས། །
གཞན་གྱི་ཕག་ཏུ་ཡིབས་པའི་ལེ་ལོ་ཅན། །
ཐ་སྙད་རིག་པའི་ལམ་གྱི་འགག་རྡོ་ཡིན། །
མཁས་ཚོགས་བྱ་རྒྱལ་ལྡིང་བའི་ཤུལ་ལམ་དུ། །
ཐོས་ཞན་ཕྱེ་ལེབ་འཕུར་བ་གནས་མིན་ཡང༌། །
ཕྱི་རབས་དོན་གཉེར་ཅན་ལ་ཅུང་ཟད་ཙམ། །
ཕན་དུ་རེ་བས་བཤད་པ་འདི་ན་སྤྲོ། །
ཞེས་སྔོན་དུ་འགྲོ་བ་རྩོམ་པ་ལ་འཇུག་པའི་སྒོའི་ཚུལ་དུ་བྱས་ནས་བོད་ཀྱི་བརྡ་སྤྲོད་པའི་རྩ་བའི་གཞུང་སུམ་རྟགས་རྣམ་པ་གཉིས་གཙོ་བོར་བཟུང་སྟེ་དེ་དང་འབྲེལ་བའི་བོད་ཡིག་གི་དགོས་མཁོའི་ཤེས་བྱ་ཅི་རིགས་པས་ཟུར་རྒྱན་དུ་རན་པར་སྦྱར་བའི་༼བོད་ཀྱི་བརྡ་སྤྲོད་གཞུང་ལ་ལེགས་པར་འཇུག་པའི་ལམ་སྟོན་ཟླ་བ་གང་བའི་ཉམས་སྣང་༽ཞེས་བྱ་བ་དོན་ཕུན་སུམ་ཚོགས་པའི་ལེ་ཚན་ཐུང་ངུ་བརྒྱ་དང་བདུན་ཅུའི་བདག་ཉིད་ཅན་འདི་བཞིན་གཤམ་འོག་ཏུ་རིམ་གྱིས་འཆད་པར་བྱའོ།། །།
ལེ་ཚན་དང་པོ།
སྤྱི་དང་བྱེ་བྲག་གི་ཡི་གེ་འབྱུང་ཚུལ།

དེ་ཡང་བསྟན་བཅོས་རྣམས་ལས་གསུངས་པ་ལྟར་ན། སྔོན་བསྐལ་པ་མཐའ་ཡས་མུ་མེད་པའི་དུས་སུ་འོག་མིན་སྟུག་པོ་བཀོད་པའི་ཞིང་ན། ཆོས་སྐུ་ཀུན་ཏུ་བཟང་པོས་རྣམ་རྟོག་བྲལ་བའི་རང་མདངས་ལོངས་སྤྱོད་རྫོགས་པའི་སྐུར་བཞེངས་ཏེ། དག་པའི་འཁོར་རྒྱ་མཚོ་ལ་གཞི་དོན་དམ་པ་ཡི་དང༌། ཀུན་རྫོབ་པའི་རིག་པ་གེ་དང་བདེན་གཉིས་དབྱེར་མེད་པའི་ལྷན་སྐྱེས་ཡེ་ཤེས་ལ་ཡི་གེ་ཞེས་པའི་བརྡ་ཙམ་གྱིས་སྨྲ་བསམ་བརྗོད་ལས་འདས་པའི་ཆོས་ཀྱི་འཁོར་ལོ་རྒྱ་ཆེར་བསྐོར། དེ་ནས་བརྒྱུད་དེ་སྤྲུལ་པའི་སྐྱེས་མཆོག་ཁྱེའུ་སྣང་བས་སངས་རྒྱས་སྟོང་རྩ་གཉིས་ལ་གསུངས། དེའི་དུས་སུ་ཡི་གེའི་མཁན་པོ་ལྷ་ཡི་བུ་ཉི་མ་རབ་ཏུ་སྣང་བྱེད་དང༌། དགའ་བྱེད་གཉིས་ཀྱིས་དབྱངས་བཅུ་དྲུག་དང་གསལ་བྱེད་སོ་བཞིའི་སྒོ་ནས་ཡིག་སྲོལ་གཏོད་དེ་སྒྲའི་གཞུང་ཐལ་འགྱུར་རྩ་བའི་རྒྱུད་ཅེས་པ་བརྩམས་པ་ནི་ཡི་གེ་འབྲི་བའི་ཐོག་མའི་འབྱུང་ཁུངས་དང༌། དེ་རྗེས་ཚེ་ལོ་བྱེ་བའི་དུས་ནས་རིམ་བཞིན་མགོན་པོ་འོད་མི་འགྱུར་བ། སྟོན་པ་གཞོན་ནུ་དཔའ་བོ་སྟོབས་ལྡན། རྒྱལ་བ་འཁོར་བ་འཇིག མང་པོས་བཀུར་བའི་རྒྱལ་པོ། ཡིག་མཁན་ཀུན་གྱི་བཤེས་གཉེན། རྒྱལ་པོ་དོན་ཀུན་འགྲུབ་པ། དེ་ནས་རིམ་པར་བྲམ་ཟེ་ལི་བྱིན་ཀ་ར་སོགས་ལས་བརྒྱུད་དེ་ཡིག་རིགས་སུམ་བརྒྱ་དྲུག་ཅུ་རྩ་བཞི་དར་རོ་ཞེས་གྲགས། །
བོད་ཀྱི་རྒྱལ་པོ་སྲོང་བཙན་སྒམ་པོའི་སྐབས། བོད་ཀྱི་ཆབ་སྲིད་མངའ་ཐང་རྒྱ་ཆེ་བའི་དགོས་མཁོར་མངའ་ཁུལ་ཡོངས་སུ་གཅིག་བསྒྱུར་ཐོག་སྤྱད་ཆོག་པའི་ཡི་གེ་ཞིག་དགོས་པར་དགོངས་ཏེ། ཐོན་མི་ཨ་ནུ་སྟེ། གཉན་ཐོན་ལུག་ར་ཁ་བའི་མི་རྒྱུད་བློན་པོ་ཞིག་གི་བུ་བློ་རིག་བཀྲ་བ། ཕྱིས་སུ་སམ་བྷོ་ཊ་སྟེ་བོད་ཀུན་ཏུ་བཟང་པོའི་མཚན་ཐོབ་པ་དེ་རྒྱ་གར་དུ་མངགས་ཏེ་བྲམ་ཟེ་ལི་བྱིན་ལས་སྒྲ་རིག་པ་ལེགས་པར་བསླབས། ཕྱིར་ཕེབས་ནས་ཕོ་བྲང་མ་རུར་རྒྱལ་པོ་ལ་བསླབས་ཤིང་བོད་སྐད་དང་མཐུན་པར་བརྡ་སྤྲོད་ཀྱི་གཞུང་བརྒྱད་བརྩམས། དབུ་ཅན་དང་དབུ་མེད་ཀྱི་འབྲི་སྲོལ་གཏོད་པ་སོགས་ལས་ད་ལྟ་སྤྱོད་བཞིན་པའི་བོད་ཀྱི་ཡི་གེ་དར་བ་ཡིན་པས་དང་པོའི་སློབ་དཔོན་གྱི་དཀའ་དྲིན་དྲན་པར་བྱའོ། །
འོ་ན་དེའི་གོང་དུ་བོད་ན་ཡི་གེ་མེད་དམ་ཞེས་པ་སོགས་ད་ལྟའང་དཔྱད་པར་བྱ་བའི་གནས་ཡིན་ན། རང་ལུགས་ནི། ཞང་ཞུང་ལ་སོགས་པའི་ཡི་གེ་གཞན་ཡོད་མོད་ཀྱི། སུམ་རྟགས་སོགས་བརྡ་སྤྲོད་གཞུང་དུ་བྱས་ཤིང་བོད་སྤྱི་ཡོངས་ན་སྐད་དུ་འཚམས་པའི་བོད་ཡིག་འདི་ལྟ་བུ་ནི་ཐོན་མིའི་གོང་ན་མེད་པར་འདོད་དོ། །
ལེ་ཚན་གཉིས་པ།
བོད་ཀྱི་བརྡ་སྤྲོད་གཞུང་ལུགས་ཀྱི་འཕེལ་རིམ།

ཐོན་མིས་བརྡ་སྤྲོད་ཀྱི་རྩ་བའི་གཞུང་མཛད་ཅིང་རྒྱ་གར་གྱི་བསྟན་བཅོས་བོད་དུ་བསྒྱུར་བས་ལོ་ཙཱ་བ་ཐོག་མ་འང་ཡིན། ཁོང་གི་སློབ་མ་ཨ་ཙརྱ་རྡ་རྨ་ཀོ་ཤ་དང༌། ལྷ་ལུང་རྡོ་རྗེ་དཔལ་ལ་སོགས་པས་ཀྱང་བརྡ་སྤྲོད་རིག་པ་དར་རྒྱས་སུ་མཛད་ནས་གཞུང་མང་པོ་བསྒྱུར། ཁྲི་སྲོང་ལྡེ་བཙན་གྱི་དུས་སུ་བཻ་རོ་ཙ་ན་སོགས་ལོ་ཙཱ་མང་པོས་མིང་ཚིག་ཐ་སྙད་མང་པོ་གཏན་ལ་ཕབ་ཅིང་ཆོས་གཞུང་བསྒྱུར། ཁྲི་རལ་པ་ཅན་གྱི་སྐབས་ཛི་ན་མི་ཏྲ་སོགས་ཀྱིས་ཆོས་དང་རིག་གནས་བསྒྱུར་ཟིན་པའམ་གསར་རྩོམ་གྱི་དཔེ་ཆ་མིང་དུ་བཏགས་ཟིན་པ་རྣམས་དཀར་ཆག་ཏུ་བསྒྲིགས། ལོ་ཙཱ་བ་སྐ་ཅོག་ཞང་གསུམ་གྱིས་སྒྲ་བསྒྱུར་བམ་གཉིས་མ་དང༌། བྱེ་བྲག་རྟོགས་བྱེད་ཆེན་མོ། ཆོས་ཀྱི་རྣམ་གྲངས་ཀྱི་ཚིག་མཛོད་སོགས་བརྩམས། བསྟན་པ་ཕྱི་དར་སྐབས་ལོ་ཆེན་རིན་ཆེན་བཟང་པོ་སོགས་ཀྱིས་ཀྱང་བརྡ་སྤྲོད་འགྲེལ་རྩོམ་བཤད་ཁྲིད་སྤེལ། པཎ་ཊི་ཏ་རྨི་ཏི་དྲན་པའི་ཡེ་ཤེས་ཀྱིས་སྨྲ་སྒོ་མཚོན་ཆ་མཛད་ནས་ཚིག་ཕྲད་དུ་མ་ཞིག་ཁ་སྐོང་མཛད། རྔོག་ལོ་ཙཱ་བས་དག་ཡིག་ཉེར་མཁོ་བརྩམས་ནས་ཡིག་ཚོགས་ཟོར་ཡངས་པར་བྱ་ཆེད་ད་དྲག་དངོས་འབྲི་མ་དགོས་པ་དང༌། བུ་དྲུག་ཅན་ལ་འ་མཐའ་སྤངས་པའི་རྣམ་བཞག་གསུངས། སློབ་དཔོན་བསོད་ནམས་རྩེ་མོས་བྱིས་པ་བདེ་འཇུག་དང༌། ས་པཎ་གྱི་སྒྲ་འཇུག དཔང་ལོའི་ཚོགས་གསུམ་གསལ་བ། ཞ་ལུ་ལོ་ཆེན་གྱི་ཟ་མ་ཏོག་སོགས་གཞུང་མང་གསར་རྩོམ་མཛད་པ། ཕྱིས་ཀྱི་མཁས་པ་ཆེན་པོ་རྣམ་གླིང་དང༌། སི་ཏུ་པཎ་ཆེན། བྲ་ཏི། དངུལ་ཆུ་ཡབ་སྲས་རྣམས་ཀྱིས་འགྲེལ་བྱེད་བསྟན་བཅོས་དག་ན་བོད་ཀྱི་བརྡ་སྤྲོད་ཆེ་ཆེར་གོང་སྤེལ་མཛད་པ་རེ་རེ་ནས་བརྗོད་ཀྱིས་མི་ལང་ཞིང༌། དུས་རབས་འདིར་ཡང་རྨུ་དགེ་བསམ་གཏན་དང་ཚེ་ཏན་ཞབས་དྲུང་སོགས་བོད་རིག་པར་མཁས་པ་རྣམས་ཀྱིས་བརྡ་སྤྲོད་རིག་པའི་རྩོམ་རིགས་མང་དག་བརྩམས་པའི་སྒོ་ནས་དར་སྤེལ་བཏང་ཡོད། མདོར་ན་སྔར་ཡོད་ཀྱི་གཞུང་ལུགས་རྒྱུན་འཛིན་དང་དེང་རབས་དང་མཐུན་པའི་འཕེལ་རྒྱས་གཏོང་བ་གཉིས་འགལ་ཟླར་མི་འཛིན་པར་གཅིག་ཕན་གཅིག་གྲོགས་སུ་བལྟས་ནས་དར་སྤེལ་གཏོང་བ་ནི་བོད་ཀྱི་བརྡ་སྤྲོད་རིག་པའི་བླ་སྲོག་ལྟ་བུ་ཡིན།། །།
ལེ་ཚན་གསུམ་པ།
ཡི་གེ་འདོན་ཀློག་གི་རྨང་གཞིའི་ཤེས་བྱ།

ཡི་གེ་རེ་རེ་བར་མཚོན་ན། སྒྲ་འབྱུང་བའི་རྒྱུ་བཞི་ལ་བརྟེན་པ་ཡིན་ཏེ། གཞིའི་རྒྱུ་སྐྱེ་གནས། འབྱིན་པའི་རྒྱུ་བྱེད་པ། སྐུལ་བའི་རྒྱུ་རླུང༌། རྩ་བའི་རྒྱུ་ཀུན་སློང་བཅས་དེ་བཞི་པོར་མ་བརྟེན་པ་མེད། དེ་ཡང་སྐྱེ་གནས་བརྒྱད་དེ་དག་སོ་སོ་ལས་སྐྱེས་པའི་ཡི་གེའི་སྐོར་དང༌། འབྱིན་པའི་རྒྱུ་དྲུག་དང༌། རླུང་གི་སྒྲ་ལྡན་སྒྲ་མེད། སྲོག་ཆེ་ཆུང་སོགས་ཟུར་རྒྱན་གྱི་སྡོམ་ཚིག་དང༌། གཞན་ལས་ཤེས་པར་འགྱུར་ལ། དེ་དག་དང་མཐུན་པར་འདོན་པ་ལ་ཡི་གེ་དག་པར་འདོན་པར་ཆ་འཛིན་བྱེད། དེ་ཡང་ཞིབ་པར་དཔྱད་ན། བོད་ཡིག་རེ་རེ་བའི་འདོན་སྟངས་དང༌། ཡི་གེ་འདུས་པའི་འདོན་སྟངས། ཚིགས་བཅད་ཀྱི་འདོན་སྟངས། གཟུགས་གཅིག་ལ་སྒྲ་གདངས་ཐ་དད་པའི་འདོན་སྟངས་ཡོད་ཅིང༌། དེ་དག་རེ་རེ་ནས་འདིར་སྨྲོས་མ་དགོས་པར་དཔེ་མཚོན་ཙམ་གྱི་བཤད་ན། ཡི་གེ་གསུམ་ཅུ་པོ་དང་དབྱངས་ཀྱི་འགྱུར་བ་བཞི་དག་པར་འདོན་པ་ནི་ཆེས་རྨང་གཞིར་གྱུར་པ་ཞིག་སྟེ། དཔེར་ན་ཨི་ཨུ་ཨེ་ཨོ་བཞི་མ་དག་ན་དེ་དག་གསལ་བྱེད་རྣམས་ལ་སྦྱར་བའི་སྐབས་ཀྱང་མ་དག་པར་འདོན་ངེས་རེད། ཡི་གེ་འདུས་པའི་འདོན་སྟངས་སྔོན་འཇུག་དང་མགོ་ཅན་གྱི་དབང་གི་མིང་གཞི་རང་སྒྲ་འགྱུར་མ་འགྱུར་གཉིས་དང༌། རྗེས་འཇུག་གི་སྒྲ་མ་ཉམས་པར་འདོན་པ། ཡང་འཇུག་ཞུགས་པས་རྗེས་འཇུག་གི་སྒྲ་དྲག་པར་འགྱུར་བ་སོགས་ཀྱི་ཞིབ་ཆ་ཤེས་དགོས་པ། ཚིགས་བཅད་འདོན་པའི་ཚེ་གཅོད་མཚམས་གསལ་བའི་ཆ་སྡེབ་ཡ་སྡེབ་འགྲོ་སྟངས་ཤེས་པ་གལ་ཆེ་བ། གཟུགས་གཅིག་ལ་སྒྲ་གདངས་ཐ་དད་པའི་འདོན་སྟངས་ནི་བྱ་བ་མིང་འགྱུར་ཡིན་ནམ་ཡང་ན་བྱ་ཚིག་དངོས་ཡིན་གྱི་ཁྱད་པར་གྱིས་འདོན་སྟངས་ཀྱང་ཁྱད་པར་བྱུང་བ་རེད། དཔེ་ཙམ་བརྗོད་ན་ཀ་མད་སུམ་ཅུ་སྒྲ་གདངས་མཐོ་དམའ་ཡོད་དགོས་པ་མིང་གཞི་རྟགས་ཀྱི་དབྱེ་བའི་སྐབས་ནས་ཀྱང་གསལ་ལ། དབྱངས་ཀྱི་འགྱུར་བ་བཞི་ཁམས་གཙང་མས་འདོན་དགོས་པ་ལས་གི་གུ་དང་འགྲེང་བུ་ཕྱོགས་མཚུངས་པ་དང་ཞབས་ཀྱུ་ན་རོ་གཉིས་ཕྱོགས་མཚུངས་པས་འདོན་ན་ཡོངས་སུ་ནོར་བས་དེ་དག་དབྱེ་བ་གསལ་ཞིང་བསྡུར་བའི་སྒོ་ནས་མ་འདྲེས་པ་ཞིག་ཡོང་བ་བྱ་དགོས། ཀ་ལ་ར་མགོ་སྦྱར་ན་མིང་གཞིའི་རང་སྒྲ་མི་འགྱུར་ཞིང་ག་ལ་ར་མགོ་སྦྱར་ན་འགྱུར་བ་ལྟ་བུ་ནང་གསེས་ཁྱད་པར་ཡོད་ཅིང༌། དེ་བཞིན་དུ་སྔོན་འཇུག་སྦྱར་བའི་སྐབས་མིང་གཞིའི་རང་སྒྲ་འགྱུར་མ་འགྱུར་གྱི་ཁྱད་པར་ཡོད། རྗེས་འཇུག་ཞུགས་ན་ཟུར་ཕྱིན་པའི་སྒྲས་ཀློག་དགོས་པ་དང་ཡང་འཇུག་བསྣན་ན་རྗེས་འཇུག་གིས་བསྒྱུར་བའི་སྒྲ་ཤུགས་ཆེར་སོང་རྒྱུ་རེད། གང་ལྟར་ཡི་གེ་འདུས་པའི་སྦྱོར་ཀློག་ནས་བསྡུས་ཀློག་གི་མཐའི་སྒྲ་དག་པ་ཞིག་འདོན་རྒྱུ་ནི་རྩ་བའི་དབྱངས་གསལ་དག་པ་ནས་བསྡུས་ཀློག་དག་པའི་བར་གྱི་རྨང་གཞིའི་སྦྱོང་བརྡར་ཡིན།། །།
བོད་ཡིག་ཀློག་ཐབས་བསྡུས་གསལ་མེ་ལོང་ཞེས་བྱ་བ།
ལྷན་ཐབས་ཀློག་བྱེད་༡

དགེ་བའི་བཤེས་ལ་ཕྱག་འཚལ་ལོ། །ཡི་གེ་འདོན་ལུགས་བཤད་པར་བྱ། །བརྗོད་པར་འདོད་པའི་སྐུལ་སློང་གིས། །ལྷན་སྐྱེས་རླུང་ལ་བརྟེན་པ་ཡི། །རང་རང་གནས་ཀྱི་ཕྲད་བཙུམས་སོགས། །བྱེད་རྩོལ་ལས་བྱུང་སུམ་ཅུ་པོར། །རང་སྒྲ་གཞན་དང་མ་འདྲེས་པར། །ཡི་གེ་སོ་སོར་གསལ་བའི་ཕྱིར། །གསལ་བྱེད་ཅེས་བརྗོད་དེ་དག་ཀྱང༌། །དབྱངས་ཡིག་ཨ་ལ་བལྟོས་པས་ན། །ཨ་ནི་ཀུན་གྱི་སྲོག་ཏུ་ཞུགས། །ཨི་སོགས་ཨ་ཡི་རྣམ་འགྱུར་ཡིན། །ཡི་གེའི་སྒྲ་རྣམས་འབྱུང་བའི་རྒྱུ། །རྣམ་པ་བཞི་རུ་ཤེས་བྱ་སྟེ། །སྐུལ་སློང་སེམས་ཀྱི་བྱེད་པོ་ཉིད། །དྲིལ་བུ་དཀྲོལ་བ་པོ་དང་མཚུངས། །དེ་དང་ལྷན་སྐྱེས་རླུང་འབྱུང་བ། །སྐུལ་བྱེད་རྒྱུ་སྟེ་དྲིལ་ལྕེ་ནི། རླུང་གིས་བསྐྱོད་པས་སྒྲ་འབྱུང་བཞིན། ཕྲད་བཙུམས་བྱེད་རྩོལ་འབྱིན་པའི་རྒྱུ། །དྲིལ་བུའི་ལྕེ་དང་གཉིས་སུ་མེད། །གནས་ནི་འབྱུང་བའི་གཞི་ཡིན་ཏེ། །དྲིལ་བུའི་ཁོག་པ་ཇི་བཞིན་ནོ། །དེ་ཡང་སྐྱེ་གནས་རྣམ་པ་བརྒྱད། །ཁོག་པ་མགྲིན་པ་མཆུ་དང་སོ། །སྤྱི་བོ་སྣ་དང་རྐན་ལྕེ་འོ། །ཀ་ཁ་ག་ང་འ་ཧ་ཨ། །མགྲིན་པ་ལས་སྐྱེས་ཅ་ཆ་ཇ། །ཉ་ཞ་ས་ཤ་ཨི་ཨུ་རྐན། །ཏ་ཐ་ད་ན་ལ་ནི་སོ། །པ་ཕ་བ་མ་ཝ་ཨུ་ཨོ། །མཆུ་ལས་སྐྱེ་ཞིང་ར་ཡིག་ནི། །སྤྱི་བོ་གནས་ཏེ་སྣ་ལས་ནི། །ང་ཉ་ན་མ་བཞི་པོ་འབྱུང༌། །སོ་རྐན་ཙ་ཚ་ཛ་ཝ་ཡི། །གནས་ཏེ་ཁོག་པ་ཀུན་གྱི་གཞི། །རླུང་ལ་མགྲིན་པ་མན་ཆད་ཀྱི། །དབུགས་ཕྱིར་དབྱུང་བ་ཆེ་ཆུང་གིས། །སྲོག་ཆེན་སྲོག་ཆུང་དབྱེ་བ་ཡང༌། །ཁ་ཆ་ཐ་ཕ་ཚ་དང་ཞ། །ཞ་ཟ་ཤ་ས་ཨ་སྲོག་ཆེན། །ཀ་ག་ང་ཅ་ཇ་ཉ་ཏ། །ད་ན་པ་བ་མ་ཙ་ཛ། །ཝ་འ་ཡ་ར་ལ་སྲོག་མེད། །བྱེད་རྩོལ་ལ་ནི་རྣམ་པ་དྲུག །ཕྲད་དང་ཅུང་ཟད་ཕྲད་པ་དང༌། །ཕྱེ་དང་བཙུམས་དང་དོག་ཡངས་བཅས། །གསལ་བྱེད་རང་སྒྲ་གསལ་བའི་རྐྱེན། །ཕྱེ་དང་བཙུམས་སོགས་རྩོལ་བ་ནི། །ཡི་གེ་སུམ་ཅུར་སྣ་ཚོགས་ཕྱིར། །ཀ་ཁའི་སྒྲ་ལ་མཐོ་དམའ་ཡོད། །ཨི་ཨུ་ཨེ་ཨོ་དག་པ་གཅེས། །ཞ་ཤ་ཡུལ་སྐད་ཆ་མ་འཛིན། །ཅ་ཆ་ཇ་དང་མཐུན་པ་རུ། །པྱ་ཕྱ་བྱ་རྣམས་དག་པར་ཆོས། །མགོ་ཅན་གསུམ་གྱིས་སྒྲ་བསྒྱུར་ཡང༌། །ཕོ་ཡིག་རྣམས་ལ་རང་སོར་གནས། །རྗེས་འཇུག་སྒྲ་ནི་ཟུར་ཙམ་སྒྲོགས། །ཡང་འཇུག་བསྣན་ན་ཤུགས་ཆེར་འགྱུར། །རྐྱང་འདོགས་ཡི་གེར་འཕུལ་འཐོབ་ན། །ཕོ་ཡིག་མ་གཏོགས་ཧ་ལམ་འགྱུར། །མིང་མཐའི་བ་དང་དས་འཕུལ་བ། །བ་སྒྲ་མི་བརྗོད་དམིགས་གསལ་ཡིན། །ཝ་བཏགས་སྒྲ་ལ་ལོགས་སུ་མེད། །ཚིགས་བཅད་ཚིག་ལྷུག་གང་ཡིན་ཡང༌། །འཕྲད་ནི་མིང་དང་མཐུད་དེ་ཀློགས། །བདུན་ཚིགས་ལ་སོགས་འདོན་པ་ན། །གཉིས་གཉིས་འགྲོགས་དང་སྔ་མ་དྲག །བསྡུས་ཀློག་དག་པ་གནད་དུ་ཆེ། །བལྟ་ཀློག་འབྱོངས་ཚེ་རྟ་དབྱངས་སྤོངས། །ཡིག་ཕྱེད་གོ་བས་ཀློག་པར་མཛོད། །དེ་ལྟར་སྒྲ་ནི་སོ་སོའི་ཆོས་ཉིད་ལྟར། །གནས་དང་བྱེད་རྩོལ་མཐུན་པར་འབྱིན་བྱེད་ལ། །བརྩེགས་འདོགས་འཕུལ་དང་མཐའ་རྟེན་ཡང་འཇུག་དང༌། །དབྱངས་ཀྱིས་བསྒྱུར་བའི་ཚུལ་སོགས་བྱེ་བྲག་རྣམས། །སྐབས་ཕྲལ་འགྱུར་བའི་གནས་ལ་མ་རྨོངས་པར། །ཇི་བཞིན་ལྗགས་རྩེར་བྱོན་ལ་བརྩོན་པར་རིགས། །གཞན་ཡང་བསྡུས་པས་ཀློགས་ལ་བྱང་ཆུབ་པ། །སྐད་ཀྱི་འགྲོ་ལུགས་ལྟར་ལས་གཞན་མ་ཡིན། །སྐད་ལ་མཐོ་དམན་མགྱོགས་བུལ་སྣ་ཚོགས་པས། །བར་མཚམས་འོས་པ་བྱུང་ན་སྙན་པ་ལྟར། །ཡི་གེ་འདོན་པའང་དེ་འདྲ་འོང་དགོས་པས། །མྱོང་བ་ཐོན་གྱི་བར་དུ་སྦྱོང་བར་མཛོད།། །།
ལེ་ཚན་བཞི་པ།
ཚིག་གི་གཅོད་མཚམས་གདངས་མཐོ་དམའི་སྐོར།

ང་ཚོས་རྒྱུན་གཏན་སྐད་ཆ་ཤོད་སྐབས་བརྗོད་ཚིག་ཉེ་རིང་གི་ཁྱད་པར་ཡོད་པ་བཞིན་དུ་ཡི་གེ་ཀློག་པའི་ཚེ་ནའང་ཚིག་ཁྱིམ་སྟེ་ཡི་གེ་འདུས་པ་རྣམས་སྐབས་རེ་ཉེ་བ་དང༌། སྐབས་རེ་འགྱངས་བས་འདོན་དགོས་པ་ནི་ཧ་ཅང་མྱུར་བའི་ཆོས་འདོན་ལྟ་བུ་ཡིན་ན་མ་གཏོགས། དེ་མིན་ཉེ་འགྱངས་མེད་པར་འདོན་ན་ཆེས་མི་གསལ་ཞིང་སྙན་པའང་མིན། འོ་ན་ཉེ་འགྱངས་ཀྱི་འདོན་ཚུལ་ལ་ཆོས་ཉིད་ངེས་ཅན་ཡོད་དམ་ཞེ་ན། ཡོད་པར་མཐོང་སྟེ། དཔེར་ན་ཚིག་ལྷུག་སྐབས། བུམ་པ་དེ་ཚུར་ཁྱེར་ཤོག་ཅེས་པ་ལྟ་བུར་མཚོན་ན་ཉེ་འགྱངས་ནི། བུམ་པ་དེ་ ཚུར་ ཁྱེར་ཤོག ཅེས་འདོན་ན། མིང་དང་མིང་གི་ཆ་ཤས་ཉེ་བར་མཐུད། དེ་ལ་ཚིག་ཕྲད་མཐུད། དབུགས་མཚམས་ཅུང་བཞག ཡུལ་ལ་དོན་དང་སྦྱར་བ་ཀློག དེ་ནས་བྱ་བ་དང་སྐུལ་ཚིག་སྦྲེལ་ནས་འདོན་པས་ཡང་དག་པར་འདོན་པ་ཡིན། དེ་ལས་ལྡོག་སྟེ་བུམ་ པ་དེ་ ཚུར་ཁྱེར་ཤོག་ལྟ་བུའམ། བུམ་པ་ དེ་ཚུར་ཁྱེར་ ཤོག་ལྟ་བུས་འདོན་ན་ཇི་ལྟར་རུང༌། དེ་བཞིན་དུ་རིགས་བསྒྲེ་བར་བྱའོ། །ཚིགས་སུ་བཅད་པའི་དབང་དུ་བྱས་ནའང་ཆ་སྡེབ་ཡ་སྡེབ་ཀྱི་རྣམ་བཞག་གང་ཡིན་མཐུན་པར་ཀློག་ན་དག་པ་ལས། དེ་ལྟར་མ་བསྟུན་པར་ཀློག་ན་མི་འགྲིག དཔེར་ན། ཁྱོད་སྣང་སའི་དལ་འབྱོར་མི་ལུས་འདི། །དབྱར་སྤང་རི་ངོས་ཀྱི་འཇའ་ཚོན་འདྲ། །ཞེས་པར་མཚོན་ན། ཡ་གཅིག་ཆ་གསུམ་ཡང་ཡ་གཅིག་གི་སྡེབ་ཚུལ་གྱི་བརྒྱད་ཚིགས་ཏེ། དེའི་ཉེ་རིང་གི་འདོན་ཚུལ་ཡང༌། ཁྱོད་ སྣང་སའི་ དལ་འབྱོར་ མི་ལུས་འདི། ཞེས་པ་འདོན་པ་ལས། ཁྱོད་སྣང་ སའི་དལ་ འབྱོར་མི་ ལུས་འདི། ཞེས་པར་འདོན་མི་རུང་བ་བཞིན་ནོ། །ད་དུང་གནད་འགག་ཅིག་ཡོད་པ་ནི་ཡིག་གཟུགས་མཐུན་ཡང་བྱ་ཚིག་དང༌། བྱ་བ་མིང་འགྱུར་གཉིས་ཀྱི་སྒྲ་མཐོ་དམན་ཡོད་དེ་དཔེར་ན། འགྲོ་བ་ཞེས་བྱ་ཚིག་དངོས་ཡིན་སྐབས་འགྲོ་ཞེས་པ་དང༌། དེའི་མིང་གི་ཆ་ཤས་བ་གཉིས་མཐོ་དམན་གྱི་སྒྲ་ཁྱད་པར་ནི་འགྲོ་མཐོ་ལ་དྲག་པ་དང༌། བ་ནི་དམའ་ལ་ཞན་པ་ཡིན། གལ་ཏེ་འགྲོ་བ་རིགས་དྲུག་ལྟ་བུར་བརྗོད་ནས། འགྲོ་བ་ཞེས་པ་བྱ་བ་མིང་འགྱུར་ཡིན་སྟབས་མིང་དང་མིང་གི་ཆ་ཤས་སམ་བདག་སྒྲའི་དབར་མཐོ་དམན་མེད་པར་འདོན་པ་སོགས་ཤིན་ཏུ་མང་བས་རིགས་བསྒྲེ་དགོས་སོ།། །།
ཚིགས་བཅད་འདོན་ཀློག་གི་ཤེས་བྱའི་གནད་ཀྱི་སྡོམ།
ལྷན་ཐབས་ཀློག་བྱེད་༢
འཇིག་རྟེན་མཁྱེན་རབ་སྣང་བས་ཁྱབ་མཛད་པ། །ངག་དབང་ལྷ་མོའི་ནོ་རྒྱས་འདོད་འཇོར་བསྟེན། །གང་ཞིག་དོན་གཉེར་ཅན་ལ་ཅུང་ཟད་ཙམ། །ཕན་ཕྱིར་ཚིགས་སུ་བཅད་པ་རྣམ་པར་དབྱེ། །དེ་ཡང་ཚེག་ཁྱིམ་མང་ཉུང་ཅི་ཡང་རུང༌། །རྐང་པ་སྔ་ཕྱིར་གྲངས་ཚད་མཚུངས་པ་དང༌། དབུ་ཆེན་ཉིས་ཤད་དབུ་སྨད་ཆིག་ཤད་ཀྱིས། །ངལ་བསོའི་བར་མཚམས་ཡོད་པ་ཚིགས་བཅད་ཉིད། །དེ་ལ་ཚེག་ཁྱིམ་མང་ཉུང་ཅི་རིགས་པས། །བོད་ལ་ལྔ་ནས་སོ་གསུམ་བར་དུ་བཞེད། །བཅུ་དྲུག་བརྒལ་ན་བརྗོད་པ་མ་བདེ་ཙམ། །ཁྱབ་བརྡལ་ཆེ་བ་བདུན་དང་དགུ་ཚིགས་ཡིན། །དེ་དག་ནང་གསེས་ཆ་སྡེབ་ཡ་སྡེབ་ཀྱིས། །ཚིགས་རྐང་གཅིག་ཏུའང་ངལ་བསོ་སྣ་ཚོགས་འབྱུང༌། །འདོན་དང་གོ་བ་སྟེར་ལ་ཁྱད་ཆེན་ཞུགས། །དེ་ཕྱིར་གཅོད་མཚམས་ཤེས་པ་གནད་དུ་ཆེ། །
དཔེ་ནི་ལོགས་སུ་དགོད་བྱ་ལ། །ལྔ་ཚིགས་ཆ་གཉིས་ཡ་གཅིག་དང༌། །ཆ་གཅིག་ཡ་དང་སླར་ཡང་ཆ། །ཡ་གསུམ་དང་བཅས་རིགས་གསུམ་མོ། །ཚེམ་ཁྱིམ་དྲུག་གི་བཅད་པ་ནི། །གཉིས་གཉིས་ལྷན་དུ་འགྲོགས་པ་དང༌། ཡ་གཅིག་ཆ་གཉིས་ཡང་ཡ་གཅིག གསུམ་གསུམ་བགོས་ནས་འདོན་པའང་མཐོང༌། །བདུན་ཚིགས་རིགས་གསུམ་དབྱེ་བ་ནི། །ཆ་གསུམ་མཐའ་རུ་ཡ་གྱར་དང༌། །ཆ་གཉིས་ཡ་གཅིག་ཡང་ཆ་གཅིག །ཆ་གཅིག་ཡ་གཅིག་ཆ་གཉིས་སོ། །བརྒྱད་ཚིགས་ཆ་བཞི་བསྒྲིགས་པ་དང༌། ཡ་གཅིག་ཆ་གསུམ་ཡང་ཡ་གཅིག་ ཆ་གཅིག་ཡ་དང་ཆ་གཉིས་མཐར། །ཡ་རེ་དང་བཅས་རིགས་གསུམ་ཡོད། །ཚེག་ཁྱིམ་དགུ་ལྡན་ཚིགས་བཅད་ལའང༌། །ཆ་བཞི་རྗེས་སུ་ཡ་གཅིག་དང༌། །ཆ་གསུམ་ཡ་དང་ཡང་ཆ་གཅིག། །ཐོག་མ་ཆ་གཉིས་བར་དུ་ཡ། །མཐའ་མ་ཆ་གཉིས་བཅས་སུ་དབྱེ། བཅུ་ཚིགས་ལ་ཡང་རིགས་གསུམ་སྟེ། །ཆ་གཅིག་ཡ་གཅིག་ཆ་གཉིས་ལ། །སླར་ཡང་ཡ་གཉིས་ཆ་གཅིག་སྣོན། །གཉིས་པ་ཡ་གཅིག་ཆ་གསུམ་མཐར། །ཡ་གཅིག་རྗེས་སུ་ཆ་གཅིག་སྦྱར། །གསུམ་པ་ཆ་གསུམ་ཡ་གཅིག་འདྲེན། །སླར་ཡང་ཆ་གཅིག་ཡ་གཅིག་གོ །བཅུ་གཅིག་སོགས་ལའང་རིགས་བསྒྲེ་སྟེ། །དཔེ་ཡིས་བསྟན་ན་གསལ་བར་འགྱུར། །ཆ་ཡའི་གཅོད་མཚམས་མ་ནོར་བ། །འབྲི་ཀློག་གཉི་གར་གནད་ཆེན་ཡིན།། །།
ལེ་ཚན་ལྔ་པ།
ཡིག་གཟུགས་འབྲི་བའི་ཤེས་བྱ།

ཡིག་གཟུགས་འབྲི་བའི་སྦྱོང་བརྡར་ནི། ཡུན་རིང་སྙུགས་བསྲིངས་ཀྱི་བྱ་བ་ཞིག་ཡིན་པས། འཚབ་འཚུབ་སྣང་མེད་ཅན་ལ་འབྲས་བུ་ཐོབ་མི་སྲིད། དེ་ཡང་ལས་དང་པོ་བས་སྦྱང་ཤིང་སྣག་ཚ་བརྡབ་རྐྱལ་སྨྱུ་གུ་ལྟེབ་གྲི་སོགས་ཉེ་མཁོ་ཚང་བར་བྱས་ལ། སྲོལ་རྒྱུན་ལྟར་ན་དཀྱིལ་ཀྲུང་སྡོད་པའི་པུས་མོ་གཡོན་མར་སྦྱང་ཤིང་གི་ལག་འཇུ་འཁེལ་བ་བྱས་ནས་དཀར་ཐིག་འདེབས་པ་དང༌། ལག་གཡས་ཀྱིས་སྨྱུག་རིལ་བཟུང་ཞིང་རོ་སྟོད་ཧ་ཅང་གུག་པ་མ་ཡིན་པར་མཛུབ་མོ་ཐ་མ་གསུམ་བསྐུམས་ཤིང་མཐེ་བོང་དང་ཀེར་མཛུབ་གཉིས་པོས་སྨྱུག་རིལ་མཉེན་ཆ་ལྡན་པོས་བཟུང་ནས་མ་ཤོར་བ་དང༌། ཕྲ་སྦོམ་སྐབས་བསྟུན་རན་པ། སྣག་རྫོབ་མེད་པར་ཁམས་དྭངས་པ། འཁྱོག་པོར་མ་སོང་བ་ཀ་དཔེ་ལ་བསྟེན་ནས་བྲི། ཡིག་རུས་འབྱོངས་པོ་བྱུང་མཚམས་ཟློས་ཧྲལ་དང༌། དེ་ནས་ཡ་བཏགས་ར་བཏགས། ཚུགས་རིང༌། ཚུགས་ཐུང༌། ཤོག་ཐོག ཚུགས་ཐུང༌། ཚུགས་ཆུང༌། འཁྱུག་མ་ཚུགས་རྣམས་རིམ་པར་སྦྱོང་ཞིང༌། དེ་ལྟར་གཟུགས་ཆེ་བ་ནས་ཆུང་བར་བསྒྱུར་བའི་འབྲི་སྟངས་བསླབས་ཚུལ་འདི་ཡང་ཐུན་མོང་མ་ཡིན་པ་ཞིག་སྟེ་གོ་རིམ་དེ་བརྒྱུད་དགོས་པ་དང༌། སྤྱི་བཏང་ན་བྱིས་པའི་སྐབས་འབྲི་སྦྱོང་བྱེད་པ་ཡིན་པས་གཟུགས་པོ་འཚར་ལོངས་ཀྱི་འཕྲོད་བསྟེན་དང་མཐུན་པའི་སྡོད་སྟངས་ཤིག་གལ་ཆེ། གོང་གསལ་གྱི་གཟུགས་ཆེ་ཆུང་སྣ་ཚོགས་ལ་འབྲི་ཚུལ་ཁྱད་པར་བྱེ་བྲག་རྣམས་ཀ་དཔེ་དང་དགེ་རྒན་གྱི་མན་ངག་ལས་ཤེས་དགོས། སྤྱི་བཏང་རང་ཅག་ཡིག་མཁན་གྱིས་འཕྲིན་ཡིག་འབྲི་བ་དང༌། ཟིན་བྲིས་བཏབ་པ། རྩོམ་འབྲི་བ་སོགས་དབུ་མེད་བསྟེན་པ་ཡིན་པས། དབུ་མེད་ཀྱི་ཡིག་གཟུགས་སྙོམས་ལེགས་སུ་འབྲི་བ་ལ་གོམས་པར་བྱེད་པ་གནད་ཆེ་ཞིང༌། དེ་ཡང་ཁ་རྒྱུན་དུ་དང་པོ་ཨེ་ཡོང་བལྟ། དེ་ནས་ཨེ་མཛེས་བལྟ། མཐར་ཨེ་མགྱོགས་བལྟ་ཞེས་པ་ནི་རྒྱུ་མཚན་ལྡན་པ་ཞིག་ཏུ་སྣང༌། དབུ་མེད་འབྲི་སྦྱོང་སྐབས་གལ་ཆེ་བ་རུས་པ་ཐིག་གི་རྣམ་བཞག་དང༌། ཤ་ཉམས་བཏོན་ཚུལ། མཛེས་ཉམས་བཏོན་ཚུལ་སྐོར་སྡོམ་ཚིག་ཏུ་གསལ་ལ། དབུ་ཆེན་གྱི་སྐོར་འདིར་མ་སྤྲོས་སོ།། །།
ཡིག་གཟུགས་ཀྱི་གནད་གསལ་བར་སྟོན་པ་གཞོན་ནུའི་མཛུབ་རྒྱན།
ལྷན་ཐབས་ཀློག་བྱེད་༣

དུས་གསུམ་མཁས་དབང་རྣམས་ལ་གུས་བཏུད་ནས། །ཡིག་གཟུགས་འབྲི་ལ་མཁོ་བ་ཅུང་ཟད་བཤད། །མཚོན་བྱེད་གཟུགས་དང་མཚོན་བྱ་ཡི་གེའི་གཟུགས། །ཕན་ཚུན་བརྟེན་པ་བོད་ཀྱི་ཡི་གེའི་ལམ། །བཀའ་ཡིས་བཅད་ཅིང་ཀུན་གྱིས་ཁས་བླངས་པ། །ཐ་སྙད་ཡི་གེར་བཏགས་པའི་གདགས་གཞི་ལགས། །དེ་ཡང་སྣ་ཚོགས་དབྱིབས་སུ་མ་གྲུབ་ན། །ཡིད་ཀྱི་མེ་ལོང་ངོས་སུ་ཅི་ཞིག་འཆར། །གཞུང་ལུགས་ད་བར་མ་ཉམས་གང་གིས་བཟུང༌། །ཕྱི་རབས་རྣམས་ལ་ལག་རྗེས་གང་ཞིག་གཞག །ཐག་རིང་སྙིང་གི་བུ་ལ་ཅི་ཞིག་གླེང༌། །དེ་ཕྱིར་ཁྱད་དུ་འཕགས་པ་ཡིག་གཟུགས་ཏེ། །དོན་རྣམས་གསལ་ལ་མ་འཁྲུལ་རིང་དུ་གནས། །ཁྱབ་པར་བྱེད་ཅིང་ཡོན་ཏན་ལེན་དང་སྤེལ། །ཡིད་རྟོན་ཚད་མར་འཛིན་པའི་ཁུངས་དང་ལུང༌། །འདི་ཉིད་ཡིན་པས་ཡིག་གཟུགས་ཤིན་ཏུ་གཅེས། །
ཡི་གེ་འབྲི་བར་མཐུན་རྐྱེན་ལྔ་དགོས་ཏེ། །འབྲི་མཁན་སྐྱེས་བུ་ཀུན་ལ་དབང་བའི་རྐྱེན། །འབྲི་བྱེད་སྣག་སྨྱུག་མེད་ཐབས་མེད་པའི་རྐྱེན། །བྲི་བྱའི་ཡིག་གཟུགས་ཁུངས་སུ་འཛིན་པའི་རྐྱེན། །འབྲི་ཡུལ་དག་ནི་ཆེད་དུ་བྱ་བའི་རྐྱེན། །འབྲི་བའི་ཚུལ་ནི་བྱ་བ་ཐབས་ཀྱི་རྐྱེན། །དེ་དག་འཛོམས་ཚེ་དག་བྱེད་ཤེས་པའི་མིས། །བྲི་བའི་ལས་ལ་ཐོགས་པ་མེད་པར་འཇུག གཟུགས་སྤྱིའི་བཤད་པ་སྟེ་གནས་དང་པོའོ། །
དབུ་ཆེན་གཟུགས་ལ་རབ་འབྲིང་ཐ་གསུམ་གྱིས། །སྤྱི་ལ་གལ་ཆེན་མ་ཆོས་ཉེར་གཅིག་དང༌། །བུ་ཆོས་བཅུ་དྲུག་སྤྱི་ཆོས་གསུམ་ལ་སོགས། །དབྱེ་ཚུལ་སྔ་རབས་ཤུལ་དུ་མཇལ་བ་ལས། །འདི་ན་རབ་ཀྱི་ཆོས་རྣམས་དཔེ་ཙམ་དགོད། །
མགོ་རབ་ཀ་བའི་ཀ་གཞུ་འདྲ། །དཔུང་རབ་རྡོ་རྗེ་ཐུགས་འཛིན་འདྲ། །སྦོ་རབ་ཟླ་བ་ཚེས་པ་འདྲ། །ཟག་མཆུ་སེག་སྦྱོར་ཐུར་རྣོ་རབ། །རྐང་རབ་བྱ་ཡི་སྒྲོ་ལྕགས་འདྲ། །མིག་རབ་ཉ་ཡི་མིག་དང་མཚུངས། །དེ་རྣམས་མ་ཆོས་ལས་བཏུས་སོ། །ན་རོ་གཉིས་ཆོད་འཛོམས་དང་མཉམ། །འགྲེང་བུ་སེག་གཞོལ་སྟོད་སྨད་ཕྱེ། གི་གུ་ཟླུམ་འདྲིས་འཁྱུག་པ་གསུམ། །ཞབས་ཀྱུ་སྦུག་ལ་གྱེན་དུ་རྣོ། །ཡ་བཏགས་རབ་ནི་ལྷ་ཡི་སྤྱན། །ར་བཏགས་སེན་མོའི་རྗེས་དང་འདྲ། །དེ་ཡང་རྐང་ཚད་མཉམ་པར་བྲིས། །དེ་རྣམས་བུ་ཆོས་ཁུངས་སུ་བགྲངས། །གཟུགས་ཉིད་དཀྱུས་སུ་མ་ཤོར་དང༌། །དཀྱུས་ཉིད་ཚད་དང་ལྡན་པ་དང༌། །གཟུགས་དཀྱུས་བཤན་ཕྱེད་རིང་ཐུང་སྙོམས། །དེ་གསུམ་སྤྱི་ཆོས་ཡིན་པར་གསུངས། །
དེ་ལྟར་སྲོལ་ལམ་མ་ཉམས་གོ་རིམ་བཞིན། །ལེ་ལོ་གཡེང་བ་སྤངས་ཏེ་ཡང་ཡང་དུ། །སྙོམས་ལེགས་ཀ་དཔེར་བརྟེན་ཅིང་སྦྱང་འགྱུར་ན། །བློ་གསར་དོན་གཉེར་ཅན་ལ་མཆོག་ཏུ་དགེ། །གཞན་ཡང་མཛུབ་མོའི་རྐྱང་གཉིས་བསྐུམ་གསུམ་དང༌། །མིག་དང་རོ་སྟོད་སྒྲེང་བ་ཉེ་རིང་སོགས། །གཟབ་གཤར་གང་ལའང་འཕྲོད་བསྟེན་མཐུན་པ་ཞིག །གོམས་འདྲིས་འགྱུར་ན་སྐུ་ཚེ་ཧྲིལ་བུར་ཕན། །དབུ་ཆེན་འབྲི་བའི་བཤད་པ་སྟེ་གནས་གཉིས་པའོ། །
དབུ་མེད་འབྲུ་ལ་ཐོག་མར་རུས་པ་ཐིག བར་དུ་ཤ་ཉམས་མཐའ་མར་མཛེས་ཉམས་བཅས། །གལ་པོ་ཆེ་ཡི་ཚུལ་གསུམ་མ་བསླབ་པར། །འདྲ་ཆགས་གཟུགས་རིས་ཕྱག་རྩེར་སོན་ཐབས་བྲལ། །དེ་ཡང་རུས་པ་ཐིག་གི་རྣམ་བཞག་ལས། །ཡེ་གེའི་དཔངས་ཚད་ཇི་བཞིན་ཤེས་དགོས་ཏེ། ཀ་ཁ་ནས་བཟུང་ཐིག་རིས་མ་སྤངས་པར། །ཆ་རུ་བགོས་ཏེ་མང་ལས་ཉུང་ངུ་འཕྲི། །དཔེར་ན་ཀ་ཁར་སོར་ཆ་དྲུག་ཡིན་ན། །དེ་ནས་རིམ་པར་ཆ་རེ་འདོར་བྱ་ཞིང༌། །ཡིག་གཟུགས་རིམ་པས་ཆུང་ངུ་འགྲོ་བ་ཡིན། །ཀ་ཁ་ཟློས་ཧྲལ་ཡ་བཏགས་ར་བཏགས་དང༌། །ཚུལ་རིང་བཅས་པར་ཐིག་རྐང་བཞི་རེ་སྟེ། །མགོ་ཐིག་དཀྱིལ་ཐིག་སྦོ་ཐིག་རྐང་ཐིག་ཅེས། །སོར་གསུམ་ལུས་དང་སོར་བཞི་རྐང་པར་བཞག །སྔ་སྲོལ་ཡིན་ཡང་དེ་འདྲ་རང་བྲིས་ན། །བུ་ཆུང་ཡིག་རྐང་འཐེན་པར་དུས་ཚོད་ཟད། །སྣག་དང་ཤོག་བུས་ཨ་མའི་ཕྱག་ཁུག་སྟོངས། དེས་ན་ཆ་གཉིས་བགོས་ན་མི་ལེགས་སམ། །ཚུགས་ཐུང་འབྲི་སྐབས་མགོ་བོ་རྐང་གསུམ་ལས། །དཀྱིལ་ཐིག་མ་དགོས་མིག་ཚོད་རན་པོས་བྲིས། །ཚུགས་མ་འཁྱུག་ནས་མགོ་ཐིག་ཁོ་ན་སྟེ། །རིམ་གྱིས་འབྱོངས་ན་ཐིག་ཀྱང་བསྐྱུར་བས་ཆོག །
གཉིས་པ་རུས་ལ་ཤ་ཉམས་བཏོན་ཅེས་པ། །སྨྱུ་གུ་ཁ་ཡིས་ཁེབས་པའི་ནག་ཆ་དང༌། །སྟོང་པར་ལུས་པའི་དཀར་ཆ་གཉིས་པོ་ལས། །ཡི་གེའི་གཟུགས་ཀྱི་ཞེང་ཚད་རྟོགས་འགྱུར་ཏེ། །ནག་ཆ་དཀར་ཆ་གཤིབ་པ་མང་ཉུང་གིས། །ཡི་གེ་སུམ་ཅུའི་ཞེང་གི་བྱེ་བྲག་དབྱེ། །ཨ་ཡེ་ཞེང་ཚད་ཆ་དགུ་ལྡན་པ་དང༌། །ཀ་ཁ་ག་ཆ་ཕ་མ་ཚ་ལ་ཡ། །དགུ་ནི་ཞེང་གི་ཆ་ཚད་བདུན་དུ་ངེས། །ཉ་ཐ་ན་པ་བ་ཝ་འ་ཤ་ས། །དགུ་ལ་ཞེང་གི་ཆེ་ཆུང་ཆ་ཚད་ལྔ། །ད་དང་ང་གཉིས་ཞེང་དུ་ཆ་གསུམ་ཡོད །ཙ་ཚ་ཟ་གསུམ་དཀྱུས་འཐེན་ཆ་གསུམ་ལ། །མགོ་སྦོ་ཆ་གཉིས་བསྣན་པ་ཆ་ལྔ་ཡིན། །ཇ་ཛ་ཏ་གསུམ་གཞུང་ཤིང་འཁྱོག་པ་དང༌། །ཟག་མཆུའི་ཕུབ་ཀྱི་གུར་དང་ཚེག་ཐུང་བཅས། །ཞེང་གི་ཚད་ནི་ཆ་ལྔ་དག་དང་མཚུངས། །ར་ཧའི་གཡས་གཡོན་བར་ལ་ཆ་གསུམ་དང༌། །ཚེག་དང་དཀར་ཆ་བསྡོམས་ཏེ་ཆ་ལྔ་ཡིན། །ཁ་ཞེང་རིམ་པར་ཆུང་ན་ཆ་ཡང་ཆུང༌། །ཐོག་མར་དཀྱུས་སུ་རིང་བར་ཡོད་པ་ནས། །རིམ་གྱིས་ཕྲེད་དུ་ལེབ་མོར་འགྱུར་འགྲོ་བ། །ཤ་ཉམས་ལེགས་པར་ཐོན་པའི་གོ་རིམ་ལ། །སྨྱུག་འཛིན་འདོད་པས་ནན་དུ་སྦྱོངས་བར་རིགས། །
གསུམ་པ་ཤ་ལ་མཛེས་ཉམས་འདོན་པའི་ཐབས། །ན་ཆུང་བྱད་བཞིན་བཀྲུས་པས་དག་ཅིང་གཙང༌། །རྒྱན་དང་གོས་གསར་བཀླུབས་པས་མཛེས་པ་བཞིན། །འབྲི་བའི་སྐྱོན་ནི་སྤོངས་ལ་ཡོན་ཏན་སློབས། །ནས་འབྲུའི་མགོ་བོ་འདྲ་བ་ལེབ་མོར་སོང་ན་སྐྱོན། །ཕྲེད་དུ་མགོ་གྲ་མ་སྙོམས་མཐོ་དམའ་ཤོར་ན་སྐྱོན། །ནག་ཆ་ཚད་ལས་བརྒལ་ཏེ་ནག་ནོག་གྱུར་ན་སྐྱོན། །དཀར་བའི་སྟོང་ཆ་མ་གཅིག་ཆེ་ཆུང་ཤོར་ན་སྐྱོན། །ཕྲ་སྦོམ་དགོས་སར་མ་ཐོན་དབྱུག་པ་ས་དྲུད་སྐྱོན། །སྦོ་ཐིག་ནང་དུ་མ་ཚུད་འཇོལ་རིང་སོང་ན་སྐྱོན། །རྐང་པ་སྲོང་པོ་མིན་པར་ནང་དུ་འཁྱོག་ན་སྐྱོན། །དཀྱུས་འཐེན་ཕྲེད་ལ་ཤོར་ཏེ་རང་ས་བརྒལ་ན་སྐྱོན། །སྒྲོམ་བུའི་ཟུར་ཆ་མ་དོད་སྒོར་སྒོར་བྲིས་པ་སྐྱོན། །ཚེག་གིས་སྦོ་ཐིག་མ་ནོན་གཟུགས་ལས་ཐུང་ན་སྐྱོན། །བརྩེགས་པ་ལྕི་ཡང་མ་སྙོམས་མགོ་ཆེ་མགོ་ཆུང་ནོར། །འདོགས་པ་རང་བཞིན་མ་ལྡེམ་ཧྲེང་པོར་སོང་ན་སྐྱོན། །ལག་གི་མཉེན་ཆ་མ་དོད་སྦྲུལ་མཇུག་འདྲ་བ་སྐྱོན། །དཔྱངས་གནས་རན་པར་མ་སྦྱར་ཁ་ཐོར་སོང་བའི་སྐྱོན། །དེ་དག་ལ་སོགས་སྐྱོན་ནི་སྤངས་པའི་ཚེ། །སྙོམས་ལེགས་གཟུགས་ཀྱི་མཛེས་མ་བྱོན་ནས་ནི། །རང་ཡང་བྲི་འདོད་གཞན་ཡང་བལྟ་འདོད་པའི། །སྨྱུག་འཛིན་དབང་པོའི་འཕྲིན་ལས་འགྲུབ་པར་འགྱུར།། །།
དབུ་མེད་ཡིག་གཟུགས་ཀྱི་ཁྱད་ཆོས།
ལྷན་ཐབས་ཀློག་བྱེད་༤

ཀ་ཁ་བསླབས་པ་ཚུན་གྱི་དགེ་རྒན་རྣམས། །དྲིན་གཟོའི་སེམས་ཀྱིས་བཤེས་གཉེན་ལ་བསྟེན་ནས། །དབུ་མེད་ཡི་གེའི་གཟུགས་ཀྱི་རི་མོ་ཡི། །འབྲི་ཚུལ་ཁྱད་པར་འགའ་ཞིག་འདི་ན་བཤད། །སྤྱིར་ན་ཀ་ཁ་ནས་བཟུང་འཁྱུག་གི་བར། །དཔངས་དང་ཞེང་ཚད་ཆེ་ནས་ཆུང་བ་རུ། །རིམ་པར་སྦྱངས་ཏེ་སྙོམས་ལེགས་ཡི་གེའི་གཟུགས། །འབྲི་བ་སྨྱུག་འཛིན་རྣམས་ཀྱི་བགྲོད་ལམ་ཉིད། །ཀ་སོགས་སོ་སོར་དཀར་ཆ་ནག་ཆ་ནི། །སྣ་ཚོགས་ཡིན་ཕྱིར་ཞེང་ཚད་དེ་བཞིན་འབྱུང༌། །མགོ་ཐིག་སྦོ་ཐིག་ལ་སོགས་ཇི་ཙམ་པ། །དེ་ཙམ་ཡི་གེའི་དཔངས་ནི་འབྱུང་བར་འགྱུར། །ཨ་ལ་དཀར་ཆ་ནག་ཆ་བསྡོམས་པས་དགུ། །ཀ་ཁ་ག་ཆ་ཕ་མ་ཚ་ལ་ས། །བཅས་ནི་ཆ་ཤས་བདུན་གྱི་ཞེང་དང་ལྡན། །ཉ་ཐ་པ་བ་ན་ཝ་འ་ཤ་ས། །བཅས་ལ་དཀར་ནག་ཆ་ནི་ལྔ་དང་ལྡན། །ང་དང་ད་གཉིས་ཆ་གསུམ་ལྡན་པ་དང༌། ཅ་ཙ་གཉིས་ནི་དཀྱུས་འཐེན་ཆ་གསུམ་ལ། །མགོ་སྦོ་ཆ་གཉིས་བསྣན་པས་ཆ་ལྔ་ཡིན། །ཇ་ཛ་ཏ་གསུམ་གཞུང་ཤིང་འཁྱོག་པ་དང༌། ཟག་མཆུའི་ཕུབ་ཀྱི་བར་དང་ཚེག་ཐུང་བཅས། །བསྡོམས་ན་དཀར་ནག་ཆ་ནི་ལྔ་ཙམ་སྣང༌། །ར་ཧ་གཡས་གཡོན་བར་གྱི་ཞེང་ཁ་ལ། །ཆ་ལྔའི་ཚོད་ཙམ་ཡོད་ན་བདེ་བ་ལགས། །ནག་ཆ་སྨྱུ་གུའི་ཁ་ཡིས་ཁེབས་ཚོད་དང༌། །དཀར་ཆ་སྟོང་པར་ལུས་པ་དེ་གཉིས་ནི། །ཀ་ཁའི་སྐབས་སུ་ནག་ཆུ་ཆེ་ཙམ་ཡང༌། །ཚུགས་ཐུང་སྐབས་སུ་དཀར་ནག་མཉམ་པོས་འབྲི། །དེ་ནས་སྨྱུག་ཁ་ཕྲ་བས་ཉེར་ལེན་གྱིས། །དཀར་པོའི་ཆ་ནི་ནག་པོའི་ཆ་ལས་ལྷག །དེ་ལྟའི་ཚུལ་གྱིས་དཔངས་ཚད་དམའ་བ་ཡིས། །ཡིག་གཟུགས་ལེབ་མོར་སོང་བ་སྤྱི་ལུགས་ཡིན། །ད་དུང་སྣང་མེད་བྱ་བར་མི་རུང་བ། །འཁྱུག་ཡིག་ཕུད་པའི་དབུ་མེད་གཟུགས་རིས་ལ། །དབྱངས་རྟགས་མིང་གཞིར་མཐུད་པ་མི་རུང་ཡང༌། །ཞབས་ཀྱུའི་རིགས་ལ་མཐུད་དང་མ་མཐུད་གཉིས། །མཐུད་པ་ཀ་ཁ་ག་ཐ་ད་པ་ཕ། །བ་མ་ཡ་ར་ལ་ས་ཞབས་ཀྱུ་མཐུད། །ང་ཅ་ཆ་ཙ་ཚ་ཝ་ཨ་རྣམས་ལ། །མི་མཐུད་ཟ་འ་གཉིས་ནི་ཅི་རིགས་སྣང༌། །དེ་ཡང་ཇ་ཉ་ཏ་ན་ཛ་ཞ་ར། །ཤ་ཧ་རྣམས་ནི་མཐུད་ཀྱང་ཚིགས་གུག་དགོས། །འཁྱུག་མ་ཚུགས་ནས་གི་གུ་གྱེན་དུ་སློངས། །མགོ་ཅན་ར་ས་གཉིས་ནི་ཚུགས་ཐུང་གི། །མཚམས་ནས་ཅུང་ཟད་ལེབ་མོས་བྲི་བར་བྱ། །ས་པ་བཏགས་ནི་ཡ་ལ་ཤ་ལག་ཅན། །ང་ཡིག་མགོ་ཅན་གསུམ་དང་ད་ན་ལོག །ར་བཏགས་སྣེ་མོ་རྐང་ཐིག་བརྒལ་ཀྱང་ཆོག །ར་བཏགས་ཨུ་ལྡན་ཞབས་ཀྱུ་ཉིས་བརྩེགས་འདྲ། །ཡ་བཏགས་ཨུ་ལྡན་ཡ་བཏགས་མངོན་ཙམ་ཡིན། །ཨུ་ལྡན་ཤ་ནི་བ་འོག་ཞབས་ཀྱུ་སྟེ། །གུག་ཉག་ཅན་གྱི་འབྲི་སྲོལ་ཡོངས་སུ་ཁྱབ། །ད་ཡིག་མགོ་ཅན་ད་ལ་གུག་ཆ་འབྱུང༌། །ལ་མགོ་ས་མགོའི་ཏ་ཡི་ཟག་མཆུ་ནི། །སྣེ་མོ་བཀུག་དགོས་ར་མགོ་དེ་ལས་ལྡོག །བ་ཡིག་འཕུལ་དང་མིང་གཞིར་གཡོན་ཟུར་ནི། །ཅུང་ཟད་འཇོལ་ཡང་མིང་མཐར་དེ་ལྟར་མིན། །དེ་སོགས་དབུ་མེད་འབྲི་བའི་དམིགས་བསལ་རྣམས། །ཐུགས་སྣང་མི་མཛད་ལོང་བས་ལོང་ཁྲིད་བཞིན། །འགྱུར་ན་ཕྱིས་རབས་རྣམས་ལ་ལྷག་པར་གནོད། །དེ་ཕྱིར་འཁྱུག་ཡིག་ལས་གཞན་དབུ་མེད་ཀྱི། །ཁྱད་ཆོས་ལམ་ཙམ་ཁོ་བོས་བསྡུས་ཏེ་སྤེལ།། །།
འཁྱུག་ཡིག་གི་དམིགས་བསལ་འབྲི་སྟངས་ཁག
ལྷན་ཐབས་ཀློག་བྱེད་༥

ཚད་ལྡན་ཡིག་མཁན་མིག་གི་རྒྱན། །འཁྱུག་ཡིག་འདྲེན་ལ་ལུགས་བཞིན་དགོས། །ཁ་ཡི་ཕྱེ་བ་སྟོད་ནས་ཕྱེ། །མཁས་ཙ་ལག་ཚ་ལག་དམིགས་བསལ་ཅན། །ཙང་ཚན་ཞ་ལ་ན་ཆུང་ཆེ་མི་ཉན། །ཞིང་ ཟ་ཡི་གཟུགས་ཀྱང་ཅུང་ཟད་འགྱུར། །བཟང་ ཚུགས་ཐུང་ཤ་ལག་འདིར་མི་རུང༌། །བཤད་ ར་བཏགས་ཞབས་ཀྱུར་སྦྲེལ་བའི་ཚུལ། །དྲུང་ དས་འཕུལ་མིང་གཞིར་མཐུད་ལུགས་ཡོད། །དགྲ་དབང་ གས་འཕུལ་ན་ལ་སྦྲེལ་བའང་སྣང༌། །གནམ་ འ་བ་སྦྲེལ་ནས་འཕུལ་བྱེད་དེ། །འབོད་ག་མ་ས་ཞེས་ཡོངས་ཁྱབ་སྤྱད། །འཕགས་མཐའ་རྟེན་དང་གཉིས་མཐུད་པ་འགར། །ཚེག་ཐུང་ཞེས་པ་ལོགས་སུ་མེད། །ཁམས་གངས་ ས་ཡི་མཐའ་རྟེན་ཚེག་མེད་མང༌། །པྲས་ ག་མཐའ་དཀྱུས་འཐེན་ཚེག་མི་དགོས། །ཞིག་ རྗེས་འཇུག་ན་ཡིས་ཚེག་ཀྱང་འཐུས། །བསྟན་ གི་གུས་ས་དང་ཚེག་བཅས་འདྲེན། །གིས་ འགྲེང་བུས་སྦྲེལ་ནས་འདྲེན་པའི་ཚུལ། །ཆེས་ ན་རོ་ལ་ཡང་དེ་བཞིན་སྣང༌། །སྤོས་ ར་མཐའ་འདི་རིགས་ཚེག་ཀྱང་འཐུས། །འཆར་ ལ་ཡང་དེ་ལྟའི་འབྲི་སྲོལ་ཡོད། །ཞལ་ ན་རོས་རྗེས་འཇུག་ན་མཐུད་བཞིན། །བྱོན་ ག་དང་ར་ཡང་དེ་འདྲ་འབྱུང༌། །ལོག་ནོར་ ར་ག་རྒྱ་ལ་བསྡུས་པ་དང༌། །བརྒྱ་ དེ་ཡི་ཡ་བཏགས་ཨུ་ལྡན་བསྡུ། །རྒྱུ་ ཤ་ལག་ན་རོར་ཡར་མཐུད་དང༌། །ཤོག་ ར་མགོ་ས་མགོའི་ཏ་ཡིས་ནི། །ཕྱི་མ་རྗེས་འཇུག་འདྲེན་ལུགས་མཆིས། །བསྟན་བརྟག་ ཚ་ལག་འགྲེང་བུར་སྦྲེལ་བའི་ཚེས། །ཚེས་ འི་ནི་གི་གུས་འཐུས་པ་ཙམ། །པའི་ ར་བཏགས་གི་གུ་ཡུག་གཅིག་སྦྲེལ༌། །བྲིས་ མིང་གཞི་འགའ་ཡིས་ན་རོ་མཐུད། །པོ་ལོ་ དེ་ལ་སོགས་པ་འཁྱུག་གི་འདྲེན། །བྲེལ་བའི་སྐབས་ཀྱི་ཟིན་བྲིས་སོགས། །མེད་ན་མི་རུང་མཆོག་ཏུ་གྱུར། །འོན་ཀྱང་དངོས་གཞིའི་ཡིག་རིགས་དང༌། །དོ་ནན་སྒམ་པའི་གཞུང་ཡིག་དང༌། །གན་འཛིན་རིགས་སོགས་འཁྱུག་པ་སྤོངས། །འབྲི་སྲོལ་ཡོད་པ་གཞིར་བཅོས་ལས། །རང་བཟོའི་མགྱོགས་ཇུས་མ་མཛད་ཅིག། །།
གུག་རྟགས་ནང་འཁྱུག་ཡིག་བྲི་ཐབས་མེད་པས་དགོངས་སེལ་ཞུ།
ལེ་ཚན་དྲུག་པ།
དག་ཡིག་སྦྱོང་ཐབས།

སྤྱིར་ན་དག་ཡིག་རྣམས་ནི་མིང་དོན་མ་འདྲེས་སོ་སོར་འབྱེད་དེ་ཡི་གེ་འདུས་པའི་ཚུལ་དུ་གཏན་ལ་ཕབ་པ་ཞིག་ཡིན་པ་དང༌། དེ་ཡང་མིང་དག་པར་བྱེད་པ་དག་ཡིག ཚིག་ཕྲད་དག་པར་བྱེད་པ་སུམ་ཅུ་པ། བྱ་ཚིག་དག་པར་བྱེད་པ་རྟགས་འཇུག་བཅས་གཙོ་ཆེ་བའི་དབང་དུ་དག་བྱེད་རྣམ་པ་གསུམ་དུ་འཇོག་པ་ཡིན་ཅིང༌། བོད་དུ་དག་ཡིག་གྲགས་པ་ཅན་མང་དག་ཡོད་པས་སུམ་རྟགས་མ་སྦྱང་གོང་དག་ཡིག་གང་རུང་ཞིག་བསླབས་པ་སྔོན་དུ་འགྲོ་དགོས་པར། འདིར་དག་ཡིག་གསར་བསྒྲིགས་མ་དགོས་པར་སྔར་ཡོད་ཀྱིས་འཐུས་པར་བྱས་ལ། དག་ཡིག་ཁོང་དུ་ཆུད་པའི་ཐབས་ལ་དཔྱད་པ་ཅུང་ཟད་བགྱི་བ་ལ། སྔར་དག་ཡིག་ངག་ཏུ་སྐྱོར་གནང་ཚུལ་ཞིག་དར་བ་དགེ་མཚན་ངེས་ཅན་ཡོད་པའི་ཐབས་ཤེས་ཤིག་ཡིན་མོད། །འོན་ཀྱང་ཡི་གེའི་དག་ཆ་སེམས་ལ་ངག་པའི་ཐབས་དེ་ཁོ་ན་ལ་བརྟེན་ན་གླེན་རྟགས་ཚ་བ་སྟེ། ཚིག་མཛོད་ཆེན་མོ་ངག་སྐྱོར་གཏང་བའི་ངལ་བ་བསྟེན་པ་དང་མཚུངས། དེའི་ཕྱིར་ཐབས་ལམ་འགའ་ཤས་བརྒྱུད་ནས་དག་ཆ་བློར་ངེས་ཐུབ་པ་བྱ་དགོས་པ་ནི། སྟབས་བདེའི་དག་ཡིག་ངག་སྐྱོར་དང༌། དོན་ལ་བསམ་ཞིང་མང་དུ་འདོན་པ་དང༌། ཚིག་སྒྲུབ་བཟོ་བ། དག་ཡིག་ནང་གསེས་མིང་དང་བྱ་ཚིག་འབྱེད་པ། བྱ་བའི་སྔོན་འཇུག་དང་མིང་གི་སྔོན་འཇུག་དབྱེ་བ་འབྱེད་པ། འཕུལ་དང་ཡང་འཇུག་དགོས་དབང་གིས་སྦྱར་བའི་ཚུལ་ཤེས་པར་བྱ་བ། སྒྲ་མཚུངས་པ་བསྡུར་ནས་ངེས་པ་སོགས་ཀྱི་ཐབས་ལམ་བརྒྱུད་དེ་རིམ་བཞིན་བློར་ངེས་ཐུབ་པ་བྱ་དགོས་པས་འབྲི་བ་པོས་ལག་ལེན་གྱི་ནང་གསོག་འཇོག་བྱེད་དགོས་པ་ཞིག་ཡིན་པ་དང༌། ལར་ནས་ཁོ་བོའི་འདོད་ཚུལ་དུ་ད་ལྟ་སྤྱོད་བཞིན་པའི་དག་ཡིག་རྣམས་སུ་མིང་དང་བྱ་ཚིག་ལ་སོགས་པའི་ཁྱད་པར་སྟོན་པའི་ཚིག་མཉམ་དུ་བསྲེས་ནས་འདུག་པ་འདིར་བསྒྱུར་བཅོས་བཏང་ནས། ཐོག་མའི་སྐབས་མིང་རྐྱང་གི་དག་ཆ་ཕྱོགས་གཅིག་ཏུ་སྡེབ་ནས་སྦྱོང་བ་དང༌། དེ་ནས་རྗེས་སྒྲུབ་དོན་ལྡན་གྱི་བཏགས་མིང་རྣམས་ཕྱོགས་གཅིག་ཏུ་སྡེབ་པའི་དག་ཡིག་སྦྱོང་བ། སུམ་རྟགས་ཁྲིད་པའི་སྐབས་ཐོག་མར་ཁྱད་ཚིག་ཕྱོགས་སྡེབ་དང༌། དེ་ནས་བྱེད་པོ་ཞུགས་པ་དང་དེས་ཟླས་དབྱེ་བའི་རང་བཞིན་བྱ་ཚིག་གཉིས་བསྡུར་བ་ཕྱོགས་སྡེབ་ཀྱི་དག་ཡིག་བལྟ་བདེ་བ་ཞིག་བྱུང་ན་བསླབ་པའི་གོ་རིམ་དང་མཐུན་ཅིང་སེམས་ལ་ངེས་པ་མ་ཡིན་ནམ་སྙམ། སྔར་གྲགས་ཆེ་བའི་དག་ཡིག་གང་འདྲ་ཡོད་པའི་སྐོར་ལ་ཚེ་བརྟན་ཞབས་དྲུང་གིས་མཛད་པའི་ཐོན་མོའི་ཞལ་ལུང་དུ་དག་ཡིག་དང་ཡི་གེའི་བཤད་པ་གྲགས་ཅན་རྣམས་ཀྱི་མཚན་གཞུང་ཞིག་ཡོད་པ་དེར་གཟིགས་ཏེ་འཚོལ་ཐབས་མཛད་འཚལ་ལོ།། །།
ལེ་ཚན་བདུན་པ།
སུམ་རྟགས་ཀྱི་ས་བཅད་དབྱེ་བསྡུའི་སྐོར།

ས་བཅད་ནི་བསྟན་བཅོས་ཀྱི་ནང་དོན་མི་འདྲ་བ་དག་གི་མཚམས་གསལ་བར་བྱེད་པ་ཞིག་སྟེ། བརྗོད་བྱ་རྣམས་གཞུང་གི་སྤྱི་ཁོག་ཏུ་ཧྲིལ་གྱིས་བསྡུས་པའམ་ནང་གསེས་རྣམ་པར་ཕྱེས་ཏེ་བསྟན་པས་གཞུང་དོན་བདེ་བླག་ཏུ་རྟོགས་པའི་དགོས་པ་ཡོད་པའི་ཕྱིར། གཞུང་ཆེན་རྣམས་ཀྱི་བཤད་ཁྲིད་ལ་ས་བཅད་བགོས་ནས་འཁྲིད་པ་ནི་སྲོལ་རྒྱུན་ཡིན། འདིར་སུམ་རྟགས་དངོས་གཞི་མ་ཁྲིད་གོང་དེ་གཉིས་ཀྱི་ས་བཅད་འབྱེད་ཚུལ་རོབ་ཙམ་ངོ་སྤྲད་ནས་སྐབས་སོ་སོར་དོན་ཚན་ཆེ་བ་གང་གི་ཁོངས་སུ་གཏོགས་པ་དང་ནང་གསེས་བྱེ་བྲག་ཇི་ལྟར་ཡོད་པའི་ཚུལ་ཤེས་ན། རང་གིས་གང་ཁོང་དུ་ཆུད་པའི་ཤེས་བྱ་རྣམས་ཀྱི་ངོ་བོ་དང་གོ་རིམ་མ་འཁྲུག་པའི་སྒོ་ནས་བློ་ལ་ངེས་ཀྱི་རེད། དེ་ཡང་སུམ་ཅུ་པ་དང་རྟགས་ཀྱི་འཇུག་པ་གཉིས་ནི་ཐོན་མིས་མཛད་པའི་སྒྲའི་བསྟན་བཅོས་བརྒྱད་ལས་ད་ལྟ་ལྷག་ལུས་ཀྱི་གཉིས་པོ་དེ་ཡིན་པ་དེར་བསྟན་བཅོས་གཞན་དང་འདྲ་བར་བསྟན་བཅོས་ལ་འཇུག་པའི་སྒོ་དང༌། གཞུང་དངོས་དང༌། མཇུག་བསྡུ་བ་བཅས་ཀྱི་སྒྲོམ་བུ་ཚང་བ་ཞིག་ཡིན་མོད། འོན་ཀྱང་དཔྱད་པར་བྱ་བ་འདི་ཡོད་དེ། སུམ་རྟགས་གཉིས་བསྟན་བཅོས་སོ་སོ་བ་ཡིན་ནམ་ཡང་ན་བསྟན་བཅོས་གཅིག་གི་ནང་གསེས་ལེའུ་མི་འདྲ་གཉིས་ཡིན་ཁ་མཚོན་གཅོད་པར་དཀའ། སུམ་ཅུ་པར་བསྟན་བཅོས་རྩོམ་པར་འཇུག་པའི་ཡན་ལག་རྒྱས་པར་ཡོད་ཀྱང༌། རྟགས་འཇུག་སྐབས་དེ་དམིགས་བསལ་རྒྱས་པ་མ་བྱུང་བར་དཔགས་ན་སུམ་ཅུ་པའི་མཆོད་བརྗོད་ལ་སོགས་པས་རྟགས་འཇུག་སོགས་གཞན་བདུན་པོའི་མཆོད་བརྗོད་ལ་སོགས་ཟུར་གསལ་མ་དགོས་པར་འཐུས་པར་བྱས་པས། གཞུང་གཅིག་གིནང་གསེས་མི་འདྲ་བར་འདོད། ས་བཅད་དབྱེ་བསྡུ་ནི་སྤྱིར་ན་རྩ་བའི་ས་བཅད་གསུམ་གོང་གསལ་དང༌། དེ་ཡང་བསྟན་བཅོས་རྩོམ་པ་ལ་འཇུག་པའི་སྒོ་ལ་མཚན་དོན། འགྱུར་ཕྱག་མཆོད་བརྗོད། བརྩམས་པར་དམ་བཅའ་བཅས་བཞི། དེ་རེ་རེ་ལའང་ནང་གསེས་འབྱེད་པ་ཡིན། སུམ་ཅུ་པའི་གཞུང་དངོས་ལ་སྦྱར་བྱའི་ཡི་གེའི་རྣམ་བཞག་དང༌། སྦྱོར་ཚུལ་ཚིག་ཕྲད་ཀྱི་འཇུག་པ་ཁ་སྐོང་དང་བཅས་པའི་བཤད་པ་གཉིས། སྦྱར་བྱའི་ཡི་གེའི་རྣམ་བཞག་ལའང་ནང་གསེས་ཁ་ཤས་དང༌། སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ་ལའང་ཁྱབ་ཡིག་ལ་བལྟོས་མ་བལྟོས་གཉིས་སོགས་དབྱེ་བ། མཇུག་བསྡུ་བའི་སྐབས་བསླབ་པའི་གོ་རིམ་སོགས་ནང་ཕྱེས་ཏེ་བཤད་པ་རེད། རྟགས་འཇུག་སྐབས་མཚན་དོན་མཆོད་བརྗོད་མདོར་བསྡུས་ཤིག་གིས་བསྟན་བཅོས་ལ་འཇུག་པའི་སྒོ་བྱས་ནས། གཞུང་དངོས་མིང་གཞི་རྟགས་ཀྱི་དབྱེ་བ། སྔོན་འཇུག་རྟགས་ཀྱི་འཇུག་པ། རྗེས་འཇུག་རྟགས་ཀྱི་འཇུག་པ་བཅས་ལ་ནང་གསེས་མང་དུ་འགྱུར་བ། མཇུག་བསྡུ་བར་རྗེས་འཇུག་གལ་པོ་ཆེར་སླར་ཡང་བསྟན་པ་སོགས་ཀྱི་ནང་གསེས་ཡོད་པས་འདིར་ལེ་ཚན་ཐུང་ངུར་བགོས་ནས་འབྲི་སྐབས་ཀྱང་ས་བཅད་མ་འཁྲུག་པར་གང་གི་སྐབས་སུ་སླེབས་པ་གསལ་བར་བྱས་ཤིང༌། རྩ་བ་ལས་དངོས་སུ་མ་གསུངས་པར་ཕྱིས་འགྲེལ་ཆེན་རྣམས་སུ་ཁ་བསྐོང་བྱས་པ་རྣམས་ཀྱང་སྐབས་ཐོག་ཏུ་འོས་པར་སྦྱར་ནས་ས་བཅད་སོ་སོའི་ཁོངས་སུ་འདུ་བར་བྱས་ཤིང༌། ལྷག་པར་རང་ཉིད་ནས་གསར་བསྣན་གསར་འགྲེལ་བྱས་པ་རྣམས་ལ་ཡི་གེའི་གཤམ་དུ་ཐིག་འཐེན་ནས་ཡོད་པས་མ་འོས་མ་འཚམས་པར་དགག་པ་མཛད་བདེ་བའང་ཡིན། །
དེ་ཡང་སྔོན་དུ་འགྲོ་བའི་ལེ་ཚན་བདུན་ཏེ། སུམ་རྟགས་མ་སྦྱང་གོང་རྨང་གཞིའི་ཤེས་བྱ་གལ་ཆེ་བ། བོད་ཡིག་ཇི་ལྟར་བྱུང་བ་དང་འཕེལ་བའི་ལོ་རྒྱུས་ལམ་ཙམ་ཤེས་ན། ཐོན་མི་ཀུན་ཏུ་བཟང་པོ་ལ་སོགས་པའི་སྔོན་བྱོན་ལོ་པཎ་གྱི་བཀའ་དྲིན་རྗེས་སུ་དྲན་པའི་སྒོ་ནས་བོད་ཡིག་བསླབ་པ་ལ་སྤྲོ་བ་བསྐྱེད་པར་འགྱུར་ལ། དེ་ནས་འདོན་ཀློག་དང༌། འབྲི་རྩལ་སྦྱོང་བ། གང་ལ་གང་འཚམས་ཀྱི་མིང་གི་དག་ཆ་ངེས་པར་བྱས་པ་རྣམས་ནི་མེད་མི་རུང་སྔོན་འགྲོའི་མཐུན་རྐྱེན་ཡིན་པ་དང༌། དངོས་གཞིའི་དཔེ་ཁྲིད་ཀྱི་སྐབས་སུ་ས་བཅད་དང་གཉིས་སོགས་བྱེ་བྲག་སྤྱིར་འདུ་བའི་ཚུལ་ལ་རྨོངས་ན་གཞུང་གི་གོ་བ་ལོན་པར་འགལ་རྐྱེན་དུ་འགྲོ་བའི་ཕྱིར་ས་བཅད་དབྱེ་བསྡུའི་སྐོར་མདོར་ཙམ་ཞིག་ཀྱང་བཀོད་པ་བཅས་གོང་གསལ་ནང་དོན་རྣམས་རྒྱས་པར་ན་མང་དུ་འགྱུར་ཡང་འདིར་མདོར་བསྡུས་སོ།། །།
ལེན་ཚན་བརྒྱད་པ།
སུམ་ཅུ་པའི་མཚན་དོན་དང་འགྱུར་ཕྱག

སུམ་ཅུ་པའི་རྩ་བའི་ས་བཅད་དང་པོ་བསྟན་བཅོས་རྩོམ་པ་ལ་འཇུག་པའི་སྒོ་ལ་ནང་གསེས་བཞི། མཚན་དོན་དང༌། འགྱུར་ཕྱག མཆོད་བརྗོད། བརྩམས་པར་དམ་བཅའ་བའོ། །འདིར་མཚན་དོན་དང་འགྱུར་ཕྱག་གཉིས་འཆད་པར་བྱ་བ་ཡིན་ཏེ། དེ་ལ་ཡང་མཚན་གང་ཡིན་པ་དང༌། དེའི་དོན་འགྲེལ་བའོ། །དང་པོ་སྐད་གཉིས་ཀྱི་སྟེ། རྒྱ་གར་སྐད་དུ་བྱཱ་ཀ་ར་ཎ་མཱུ་ལ་ཏྲིམ་ཤད་ན་མ། བོད་སྐད་དུ་ལུང་སྟོན་པ་རྩ་བ་སུམ་ཅུ་པ་ཞེས་བྱ་བ། དེ་ཡང་བྱཱ་ཀ་ར་ཎ་ནི་ལུང་སྟོན་པ།མཱུ་ལ་ནི་རྩ་བ། ཏྲིམ་ཤད་ནི་སུམ་ཅུ། ན་མ་ནི་ཞེས་བྱ་བའོ། །ཅིའི་ཕྱིར་བསྟན་བཅོས་ལ་མཚན་དེ་ལྟར་གསོལ་ཞེ་ན། ལུང་སྟོན་པ་ཞེས་པ་ཁུངས་གཏུགས་ས་ཞིག་གམ་ཚད་བཟུང་ས་ཡིན་པས་བོད་ཀྱི་སྐད་ཡིག་བརྡ་སྤྲོད་ཀྱི་གཞུང་མ་ཕྱི་དེ་ཡིན་པ་གོ་ལ། རྩ་བ་ནི་རྩ་འགྲེལ་གཉིས་ཀྱི་རྩ་བ། སུམ་ཅུ་ནི་གཞུང་ཚད་ཤོ་ལོ་ཀ་སུམ་ཅུ་དང་ཉེ་བས་ཏེ། དེའི་བརྩི་ཚུལ་ཡི་གེ་ཨཱ་ལི་ཀཱ་ལི་གཉིས། ཞེས་པ་ནས་གཅིག་ཤོས་དེ་ལས་ལྡོག་པའོ། །ཞེས་པའི་བར་དུ་ཤོ་ལོ་ཀ་ཉི་ཤུ་རྩ་དགུ་དང་ཚིགས་རྐང་གསུམ་ཡོད་པས། ཚིགས་རྐང་གཅིག་གིས་མ་ལོང་པ་སུམ་ཅུ་དང་ཉེ་བ་ཡིན་ཅིང༌། སུམ་ཅུ་པ་ཞེས་མིང་མཐའི་པ་སྦྱར་བ་ཉེར་དགུའི་མཇུག་གི་གྲངས་ཀ་དེར་གོ་ཉེན་ཡོད་པས་འདིར་སུམ་ཅུ་དང་ལྡན་པ་ཞེས་སྒྲ་བསྡུས་པར་འདོད། ཞེས་བྱ་བ་ནི་མིང་འདས་མ་ཐག་པ་དེ་ཡིན་ཞེས་གསལ་བར་བྱས་པ་ཙམ་ཡིན། །
འགྱུར་ཕྱག་ནི་སྤྱིར་བཏང་རྒྱ་གར་སོགས་ནས་བོད་དུ་བསྒྱུར་བ་རྣམས་ལ་འགྱུར་ཕྱག་གཏན་ཁེལ་བ་གསུམ་གྱིས་སྡེ་སྣོད་གསུམ་གང་དུ་གཏོགས་པ་གསལ་བ་སྔ་སྲོལ་ཡིན་ཡང༌། གཞུང་འདི་བསྒྱུར་བའི་འགྱུར་ཡིག་གྲས་མིན་པར་བོད་དུ་གསར་རྩོམ་མཛད་པ་ཡིན་གཤིས། འགྱུར་ཕྱག་མི་དགོས་པར་ཡང་སྦྱར་བ་ནི། ངག་གི་དབང་ཕྱུག་འཇམ་དཔལ་དབྱངས་ལ་ཕྱག་འཚལ་ལོ་ཞེས་པས་གཞུང་འདི་མངོན་པའི་སྡེ་སྣོད་ཀྱི་ཁོངས་སུ་གཏོགས་པ་དང༌། གཞུང་འདི་ཡང་འགྱུར་ཡིག་གཞན་དག་དང་མཚུངས་པར་ཁུངས་བཙུན་པར་གོ་བར་བྱ་བའི་ཆེད་དུ་སྦྱར། །
ཚིག་འགྲེལ་ནི། ང༵ག་གི་སྨྲ་བ་ལ་ཐོགས་པ་མེད་པས་དབང་ཞིང༌། གསུང་དབྱངས་ཡན་ལག་དྲུག་ཅུས་འབྱོར་ཞིང་ཕྱུག༷་པས་དང༌། ངག་གི་ཉེས་སྐྱོན་རྩུབ་རེག་བྲལ་བའི་འཇ༵མ་པའི་དཔ༵ལ་ཡོན་དང་ལྡན་པ། སྙན་པའི་དབྱ༵ངས་རང་ཆས་སུ་ཡོད་པ་དེ་ལ༵་ཕྱ༵ག་འཚ༵ལ་ལོ་ཞེས་སོ།།
འདིར་མཚན་གྱི་དོན་དང་ལྷག་པར་སུམ་ཅུའི་བརྩི་ཚུལ། འགྱུར་ཕྱག་གི་གནས་སུ་འཇམ་དབྱངས་ལ་ཕྱག་བགྱི་བའི་རྒྱུ་མཚན་ཤེས་པ་གནད་ཆེ་འོ།། །།

ལེ་ཚན་དགུ་པ།
དགོས་པ་བཞིའི་སྒོ་ནས་ཕྱག་བྱས་ཚུལ།
རྩ་བའི་ས་བཅད་དང་པོའི་ནང་གསེས་གསུམ་པ་མཆོད་བརྗོད་ལ་དགོས་པ་བཞིའི་སྒོ་ནས་ཡུལ་སོ་སོར་ཕྱག་བྱ་བ་སྟེ་དང་པོ་སྤྱིར་དཀོན་མཆོག་ལ་ཕྱག་འཚལ་བ་ནང་པ་རྣམས་ཀྱིས་བྱ་བ་གང་བརྩམས་པའི་ཐོག་མའི་བྱ་བའང་སྟེ། ག༵ང་ལ༵་ཞེས་ལྡན་ཡུལ་བྱེ་བྲག་པ་ངེས་པའི་ཞེ་སའི་ངག་དང༌། ཡོན་ཏ༵ན་མཆོག་ཅེས་པ་འཇིག་རྟེན་འདས་མ་འདས་ཀྱི་ཡོན་ཏན་རྣམས་ཀྱི་མཆོག་གམ་རྩེར་སོན་པ། མངའ༷་བའི༷་ཞེས་པ་ཡོད་པའི་དོན། ད༷ཀོན་མཆོག་ནི་འབྱུང་བ་དཀོན་ཕྱིར་སོགས་གཞུང་ཆེན་མོར་གསུངས་པ་ལྟར་གྱི་རྗེས་སྒྲུབ་དོན་ལྡན་གྱི་མིང་དང༌། དེ༵་ལ༵་ནི་ཕྱག་ཡུལ་ངེས་བཟུང་གིས་དེ་ག་རང་ཞེས་ཞེ་ཐག་པའི་ཚིག ཕྱ༵ག་འཚ༵ལ་ལོ༵་ཞེས་ངག་གི་སྒོ་ནས་གུས་པས་བཏུད་པའི་དོན་ཡིན། །
གཉིས་པ་བྱེ་བྲག་འཇམ་དཔལ་དབྱངས་ལ་ཕྱག་བྱ་བ་ནི། ག༵ང་གིས་ཞེས་བྱེད་པོ་བྱེ་བྲག་པ་ངེས་པའི་ཞེ་སའི་ངག་དང༌། བྱེད་པོ་དེས་བྱ་བ་ནི་སངས་རྒྱས་ཐམས་ཅད་ཀྱི་གསུང་གི་ཕྲིན་ལས་བསྒྲུབས་ཏེ་ཇི་ལྟ་ཇི་སྙེད་ཀྱི་ཆོས་ཀྱི་སྒྲ༵་དབྱ༵ངས་ཐམས་ཅད་དེ་ཀུན་འགག་མེད་དུ་གསུ༵ངས་པར་སྤོབས་པ༵་དང༌། འཇམ་དབྱངས་ལ་ཕྱག་འཚལ་བའི་སྒྲ་འབྲེལ་གོང་གསལ་ལྟར་རོ། །
གསུམ་པ་དགོས་དབང་གིས་རྟག་ཞི་བ་ལ་ཕྱག་འཚལ་བ་ནི་ཡུལ་གྱི་གྲགས་པ་དང་སྒོ་བསྟུན་ནས་ཕྱི་རོལ་པའང་མགུ་བར་བྱ་ཕྱིར་ཏེ་གཞུང་འདི་ཕྱི་ནང་ཐུན་མོང་ལ་ཕན་པར་འགྱུར་བའི་རིག་གནས་སུའང་གོ་ལ། ག༵ང་གིས་ཞེས་པ་གོང་མཚུངས་དང༌། མིང་ག༵ཞི་སྔོན་གསུ༵ངས་པ༵་ཞེས་པ་སྐབས་དེར་འཕགས་ཡུལ་དུ་མིང་གཞི་ཀ་སོགས་ཐོག་མར་གསུངས་མཁན་ནི་རྟ༵ག་ཞི་བ༵་སྟེ་ལྷ་དབང་ཕྱུག་ཡིན་ཞེས་རིག་བྱེད་ཀྱི་བསྟན་བཅོས་ལ་ཡོངས་གྲགས་ཡིན་ཕྱིར་དེ་ལྟར་གསུངས། ལ༵་ཕྱ༵ག་འཚ༵ལ་ལོ་ནི་གོང་དང་མཚུངས། །
བཞི་པ་དྲིན་གཟོ་བའི་ཕྱིར་མཁས་པ་སྤྱི་དང་བྱེ་བྲག་རང་གིས་གཞུང་གང་ལས་བསླབས་པའི་དགེ་བའི་བཤེས་གཉེན་བླ་ན་ཡོད་པ་མ་ཡིན་པར་ཕྱག་བྱ་བ་ནི། སྡེབ་སྦྱོར་ཞེས་སྒྲ་རིག་པའི་གཞུང་གི་རྣམ་བཞག་ཇི་སྙེད་ལེགས་པར་མཛ༵ད་པོ་མཁ༵ས་དབང་རྣ༵མས་དང༷༌། བླ་མ༵་ནི་གོང་མཚུངས་དང༌། ལ༵་ཡ༵ང་ཞེས་དམིགས་བསལ་ནན་ཏན་དུ་བརྣན་པའི་སྒྲ་སྟེ། བྲམ་ཟེ་ལི་བྱིན་ནམ་མིང་གཞན་ལྷ་རིག་པའི་སེང་གེར་ཞེས་སོ། །ཕྱ༵ག་འཚ༵ལ་གོང་མཚུངས། །
འདིར་གང་ལ། གང་གིས་རྣམས་སྤྱི་སྒྲ་མ་ཡིན་པར་འདོད་པ་དང༌། འཇམ་དབྱངས་ལ་འགྱུར་ཕྱག་སྐབས་ཀྱང་བསྟོད་པས་འདིར་ཟློས་པ་མ་ཡིན་པར་ཐོན་མི་ཉིད་ཀྱི་ལྷག་པའི་ལྷ་ཡིན་པས་དང༌། བྲམ་ཟེ་ལི་བྱིན་དང་ལྷ་རིག་པའི་སེང་གེ་གཅིག་ཏུ་“ཁོང་མཁས་པ་བྲམ་ཟེ་ལི་བྱིན་ལ།”ཞེས་པས་བསྒྲུབས་པ། སྤྱི་དང་བྱེ་བྲག་གི་ཕྱག་འཚལ་བ་སྐྱབས་འགྲོ་དངོས་དང༌། དགོས་དབང་སྐྱབས་འགྲོ་མིན་པ། དྲིན་གཟོར་སྐྱབས་ཡིན་མིན་ཤན་འབྱེད་དགོས་པ་འདོད་ནས་བཤད་པས་ཐ་སྙད་མཁན་པོ་རྣམས་ཀྱིས་རྩོད་པའི་ངལ་བ་སྤོངས་ཤིག ། །།
ལེ་ཚུན་བཅུ་པ།
རྩོམ་པར་དམ་བཅའི་དགོས་སོགས་ཆོས་བཞི།

རྩོམ་པར་དམ་བཅའ་བ་ལ་ཡན་ལག་བཞི་ཚང་དགོས་ཏེ་བརྗོད་བྱ། དགོས་པ། ཉིང་དགོས། འབྲེལ་བའོ། །དེ་ཡང་བསླབ་པ་ཀུན་གྱི་གཞི་འཛིན་ཅིང༌། །ཞེས་པ་ནས་བཤད་པར་བྱ། ཞེས་པའི་བར་གྱི་རྐང་པ་རྣམས་ཀྱིས་བསྟན་ཏེ། དེ་ཡང་བརྗོད་བྱ་དང་དགོས་པ་གཉིས་དངོས་སུ་བསྟན་ནས། ཉིང་དགོས་དང་འབྲེལ་བ་ཤུགས་ལ་བསྟན་པའི་སྒོ་ནས་ཉིང་དགོས་ནི་དགོས་པར་བརྟེན་པའམ་བལྟོས། དགོས་པ་ནི་བརྗོད་བྱ་ལ་བརྟེན་པའམ་བལྟོས་པས། གཅིག་ལ་གཅིག་རྟེན་དུ་འབྲེལ་བ་ནི་འབྲེལ་བར་ཤེས་པར་བྱའོ། །
དེ་ཡང་ཡི་གེ་སྦྱོར་བའི་གཞུང་དག་ལས་ཚུལ་ཁྲིམས་དང་ཏིང་ངེ་འཛིན་དང༌། ཤེས་རབ་ཀྱི་བསླབ་པ༵་དེ་ཀུ༷ན་གྱི༷་དོན་ལེགས་པར་གསལ་ཞིང་འདོམས་པའི་གཞི༵་རྩ་འཛིན་ཅིང་གལ་ཆེ་བས་ནང་པ་རྣམས་དོན་དུ་གཉེར་བྱ་ཡིན་པ་དང༌། སྙན་ངག་ལ་སོགས་པའི་རིག་བྱེད་ལ་མཆོག་ཏུ་མོས་ཏེ་སྨྲ༵་བ༵་རྣམ༵ས་ཀྱི་སྔོན་དུ་འགྲོ་བའི་རྒྱུ་ཡིན་པས། ཕྱི་རོལ་པར་ཡང་མེད་དུ་མི་རུང་བ། མིང་དང་ཚིག་དང་བརྗོད་པ༵་ཀུ༵ན་གྱི་ཚུལ་ལུགས་རང་དགར་མ་སོང་བར་ཚད་ལྡན་ཁུངས་དག་ཏུ་བྱ་བའི་ག༵ཞི་བཅོལ་ས་ཡི༵་གེ་སྟེ་དེ་ད༵ག་ཕན་ཚུན་མཐུན་ཅིང་སྦྲེལ་བའམ་སྦྱོར་བ༵་གང་ཇི་ལྟ་བའི་ཚུལ་བཤད༷་པར༷་བྱ༷་ཞེས་སོ། །
སྐབས་འདིར་དགོས་སོགས་ཆོས་བཞི་བགྲང་ཚུལ་དང་ཉིང་དགོས་ཞེས་ཕྱི་ནང་གཉིས་ཀྱི་འཇོག་ཚུལ་ཁྱད་ཞུགས་པ། ཕྱི་རོལ་པར་དགོས་པ་གང་དང༌། ནང་པར་དགོས་པ་གང་བསྒྲུབ་པའི་ཁྱད་པར་རྣམས་ཤེས་པར་བྱས་ནས་བསྟན་བཅོས་འདི་བསླབ་པ་ལ་དགོས་པ་གང་ཡོད་གསལ་བཤད་ཐུབ་ཀྱི་བར་སྦྱོང་བ་གནད་ཆེའོ།། །།
ལེ་ཚན་བཅུ་གཅིག་པ།
ཡི་གེ་བཤད་པ།
གོང་གསལ་མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་ཞེས་བྱུང་བ་དང་བསྟུན་ནས་ཡི་གེ་དང་མིང་ཚིག་བཅས་ཚོགས་པ་གསུམ་གྱི་སྐོར་རགས་ཙམ་སྐབས་འདིར་བཤད་ན་འཚམས་པར་མཐོང་སྟེ། ཁ་ཅིག་རྟགས་འཇུག་སྐབས། ཡི་གེའི་ཁུངས་ནས་མིང་དབྱུང་ཞིང་སོགས་འཆད་སྐབས་གཞི་ནས་ཚོགས་གསུམ་བཤད་པ་ནི་ཅུང་ཕྱིས་དྲགས་པ་སྟེ། ཚོགས་གསུམ་གྱི་ཤེས་བྱའི་རྨང་གཞི་གང་ཡང་མེད་པར་ཚིག་ཕྲད་སྦྱོར་ཚུལ་བསླབ་པའི་གཞི་མེད་པས་སོ། །འདིར་ཚོགས་གསུམ་འཆད་སྐབས་མཚན་ཉིད་ཀྱི་གཞུང་ལྟར་གྱི་འདོད་ཚུལ་མཁྲེགས་པོ་ཞིག་བཟུང་ནས་ཡི་གེ་ནི་སྒྲ་ཁོ་ནའོ་ཞེས་པའམ་སྐད་ཀྱི་གདངས་སོ་ཞེས་པ་ཕལ་མོ་ཆེའི་རྗེས་སུ་འབྲངས་པ་ཁོ་བོ་མི་འདོད་དེ། དེ་ལྟར་ན་སེམས་སུ་འཆར་རུང་བ་སྣང་བ་སེམས་ཀྱི་ཡི་གེ་ལག་གིས་འབྲི་རུང་བ་ཕྱི་རོལ་གཟུགས་ཀྱི་ཡི་གེ་ངག་ཏུ་འདོན་རུང་བ་བརྗོད་པ་སྒྲའི་ཡི་གེ་གསུམ་ག་ཚང་ཞིང་དོན་ཀུན་ནས་བཏོན་པ་དོན་གྱི་ཡི་གེ་བཅས་རུང་བ་བཞི་ལྡན་གྱི་ཁྱད་ཆོས་མི་མངོན་ཞིང༌། གལ་ཏེ་སྒྲ་ཙམ་ཞིག་ཏུ་འདོད་ན་ཐོན་མི་ལ་སོགས་པ་ཡི་གེའི་གསར་གཏོད་བྱེད་པོར་འཇོག་པར་དཀར་ཞིང༌། ངག་རང་ཆས་སུ་སྔོན་རྗེས་ཡང་གསུམ་བརྩེགས་འདོགས་རྣམས་ཡོད་པར་འདོད་དགོས་ནའང་འོ་རྒྱལ་ཆེ་རྒྱུ་ལས་མེད། དེའི་ཕྱིར་མཚན་ཉིད་གྱི་གཞུང་ལས་བཤད་པ་དང༌། རྒྱུན་སྤྱོད་ཡི་གེའི་བཤད་སྟངས་གཉིས་ཅུང་མི་འདྲ་བ་ཡོད་པར་བཞེད་པ་བདེའོ། །
ལེ་ཚན་འདིར་ཡི་གེའི་སྐོར་གྱི་འདོད་ཚུལ་ཐུན་མོང་མ་ཡིན་པ་ཞིག་ཐོན་པར་འཐད་མ་འཐད་ཀྱི་དཔྱད་པ་བྱ་དགོས།། །།
ཚོགས་པ་གསུམ་གྱི་རྣམ་བཞག་གསར་པ་ཚིགས་སུ་བཅད་པ།
ལྷན་ཐབས་ཀློག་བྱེད་༦

ཤེས་རབ་ཀྱི་ལྷ་ལ་ཕྱག་འཚལ་ལོ། །སྨྲ་བའི་དབང་ཕྱུག་གང་དེས་དགེ་ལེགས་སྩོལ། །འདུས་པ་གསུམ་གྱི་རྣམ་བཞག་མདོ་ཙམ་བརྗོད། །དེ་ཡང་འདུས་པ་དང་པོ་ཡི་གེའི་ཚོགས། །འདུས་པ་གཉིས་པ་མིང་གི་ཚོགས་དག་དང༌། །འདུས་པ་གསུམ་པ་ཚིག་གི་ཚོགས་དང་བཅས། །ཚོགས་གསུམ་དེ་ལས་དེ་འབྱུང་ཤེས་པར་བྱ། །
གང་ཞིག་འདུས་དག་གང་དུ་འདུས། །ཇི་ལྟར་འདུས་དང་ཇི་ལྟར་འགྱུར། །བཤད་པ་བཞི་ཡིས་ཡི་གེ་བསྟན། །དེ་ཡང་ཡི་གེའི་ཁྱད་ཆོས་ལྟར། །སྒྲ་བཤད་ཙམ་གྱི་ངེས་ཚིག་གཞག །གཟུགས་དང་ཤེས་པ་གང་ཡང་མིན། །སྒྲ་མིན་དེ་ལས་འདས་པའང་མིན། །རྟག་པ་མ་ཡིན་དོན་བྱེད་ཕྱིར། །རུང་བ་བཞི་ཡི་ཁྱད་ཆོས་ལྡན། །མིང་དང་ཚིག་གི་རྩོམ་གཞིའང་སྟེ། །གཞི་ཡི་ཡི་གེ་སུམ་ཅུ་འོ། །གང་དུ་འདུས་པ་ཡིན་སྙམ་ན། །ཚེག་ཁྱིམ་གཅིག་དང་དུ་མར་འདུས། །དེ་ཡང་མངོན་དང་མ་མངོན་པའི། །རྐྱང་པ་གཉིས་ཡན་འདུས་པ་ཡི། །ཚེག་བར་ནང་ཚུད་ཡི་གེ་རྣམས། །ཁྱིམ་ཚང་གཅིག་ལྟར་འདུས་པ་ནི། །ཡི་གེའི་གྲངས་ཀྱང་སྣ་ཚོགས་སྲིད། །གཞན་ཡང་ཚེག་ཁྱིམ་རེ་རེ་དང༌། །དུ་མ་ལས་ནི་མིང་སྣ་ཚོགས། །འདུས་པའི་བྱེ་བྲག་ཤེས་པར་བྱ། །ཇི་ལྟར་འདུས་པའི་ཚུལ་ལ་ནི། །མིང་གཞི་དབྱངས་དང་མགོ་འདོགས་དང༌། །སྔོན་རྗེས་ཡང་གསུམ་ཅི་རིགས་པས། །སྦྱར་ཞིང་གདོན་དུ་རུང་བར་བྱས། །དེ་ཡང་དབྱངས་བཞི་རྗེས་འཇུག་བཅུས། །ཝ་བཏགས་ཞབས་ཀྱུ་དོར་བ་ཕུད། །ཐོབ་ཁུངས་མི་དགོས་ཀུན་ལ་དབང༌། །འཕུལ་དང་བརྩེགས་འདོགས་ཐོབ་ཁུངས་ལྟར། འཇུག་དང་མི་འཇུག་ཤེས་པ་གནད། །ཇི་ལྟར་འགྱུར་ལ་རྣམ་པ་གཉིས། །གྲངས་དང་དོན་གྱི་འགྱུར་བ་འོ། །གྲངས་ལ་བོད་དུ་བྲི་རུང་བ། །མཁོ་དང་མི་མཁོ་མ་དབྱེ་བའི། །ཆིག་ཁྲི་བརྒྱད་སྟོང་དྲུག་བརྒྱད་དང༌། །ལྔ་བཅུ་ང་གཉིས་རང་ལུགས་ཡིན། །དེ་ཡང་གསལ་བྱེད་བརྩེགས་འདོགས་ནི། །བརྒྱ་དང་བཅུ་མེད་གཉིས་ཡིན་པར། །དེ་སྟེང་རྐྱང་འཕུལ་བརྩེགས་འཕུལ་བསྡོམས། །ཉིས་བརྒྱ་བཅུ་མེད་བདུན་ལོངས་པར། །ལུས་ཀྱི་ཡི་གེ་ཡིན་པར་བཤད། །ལུས་ཡིག་དེ་རྣམས་དབྱངས་བཞིས་བསྒྱུར། །བརྒྱད་བརྒྱ་ཉེར་བརྒྱད་ཟིན་པ་ལ། །སླར་ཡང་ལུས་ཡིག་བསྣན་འགྱུར་ན། །ཆིག་སྟོང་བརྒྱ་མེད་སོ་ལྔར་གནས། །དེ་ཡང་རྗེས་འཇུག་བཅུས་བསྒྱུར་ཚེ། །ཆིག་ཁྲི་སྟོང་མེད་སུམ་བརྒྱ་དང༌། །ལྔ་བཅུ་ཡིན་པ་དེ་ལ་ཡང༌། །ཆིག་སྟོང་སོ་ལྔ་བསྣན་བྱས་པས། །ཁྲི་དང་ཆིག་སྟོང་སུམ་བརྒྱ་དང༌། །གྱ་ལྔ་ལོན་པ་ཟུར་དུ་བཞག །རྩིས་གཞི་གཞན་ཞིག་བསྐོར་རྒྱུ་སྟེ། །ལུས་ཡིག་དབྱངས་བཞིས་བསྒྱུར་བའི་གྲངས། །ཡང་འཇུག་འཐོབ་ཁུངས་བདུན་གྱིས་བསྒྱུར། །བདུན་སྟོང་ཉིས་བརྒྱ་ཞེ་ལྔ་ཡིན། །དེ་ལ་ཟུར་བཞག་གྲངས་ཀ་བསྣན། །ཆིག་ཁྲི་བརྒྱད་སྟོང་དྲུག་བརྒྱ་དང༌། །སུམ་ཅུ་ཐམ་པ་ཉིད་དུ་འགྱུར༌། །དེ་ལ་ཝ་བཏགས་བཅོ་ལྔ་དང༌། །སྲོག་རྐྱེན་ཡི་གེ་བདུན་བསྣན་ཚེ། །ཆིག་ཁྲི་བརྒྱད་སྟོང་དྲུག་བརྒྱ་དང༌། །ང་གཉིས་གྲགས་ཀྱི་བསྡོམས་ཚུལ་ཡིན། །བརྩི་ཚུལ་གཞན་དང་བརྒྱ་ཙམ་ཁྱད། །འདོགས་ཀྱི་བརྩི་ཚུལ་སྟེང་ནས་འགྱུར། །དོན་གྱི་འགྱུར་ཚུལ་རྣམ་པ་གསུམ། །མིང་དང་ཁྱད་ཚིག་ཕྲད་གསུམ་མོ། །འདུས་པ་དང་པོ་ཡི་གེ་ཚོགས་ཀྱི་བཤད་པའོ། །
མིང་གི་ཚོགས་ལ་བཤད་པ་བཞི། །གང་ཞིག་ཡིན་དང་གང་གིས་བཏགས། །གང་ལས་གྲུབ་དང་གང་གི་ཁྱད། །འདི་བཞིས་མིང་གི་བྱེ་བྲག་ཤེས། །གཞན་ལས་ཐ་དད་འབྱེད་ཙམ་གྱིས། །རང་གི་ངོ་བོ་སྒྲུབ་བྱེད་པ། །མིང་ཞེས་འཇིག་རྟེན་ཐ་སྙད་བྱས། །རྒྱུ་མཚན་གང་གིས་བཏགས་ཤེ་ན། །ཆུ་དང་རི་བོ་ལ་སོགས་པ། །ཐོག་མའི་འདོད་རྒྱལ་བཏགས་དོན་མེད། །འོན་ཀྱང་ཀུན་གྱིས་ཁས་བླངས་པས། །གཞན་དུ་མི་འགྱུར་དེ་ཉིད་གོ། །ཐོག་མ་འདོད་རྒྱལ་དངོས་མིང་སོགས། །རྣམ་གྲངས་ཡིན་པར་ཤེས་པར་བྱ། །འདོད་རྒྱལ་གཉིས་ཡན་འདུས་བྱས་པ། །ཆར་ཆུ་ལ་སོགས་ལྟ་བུ་ནི། །དངོས་མིང་རྗེས་སྒྲུབ་ཅེས་ཀྱང་བྱ། །བཏགས་དོན་བཙལ་ན་རྙེད་ནུས་པ། །བཏགས་མིང་ཡིན་ཏེ་འདྲ་འབྲེལ་གཉིས། །གང་རུང་གིས་ནི་བཏགས་པས་སོ། །གཞན་ཡང་སྐབས་འགར་བྱ་བའི་ཚིག །མིང་གི་གནས་སུ་འཁོད་པ་ཡིན། །བྱ་བའི་ཚིག་ནུས་ཉམས་པའི་ཕྱིར། །བྱ་བ་མིང་འགྱུར་ཡིན་པར་འདོད། །མིང་མཐའི་ན་རོ་ཡོད་མེད་དྲུག །དོན་ལ་གོ་བའི་མིང་མ་ཡིན། །དེ་ཕྱིར་བུམ་ནི་དོན་ལྡན་དང༌། །པ་ནི་དོན་མེད་ཆ་ཤས་སོ། །མིང་མཐའ་ཕུད་པའི་དོན་གྱི་མིང༌། །ཚེག་ཁྱིམ་གཅིག་རྣམས་དངོས་མིང་དང༌། །གཉིས་ཡན་བཏགས་མིང་ཧ་ལམ་ངེས། །མིང་ཚིག་ཡི་གེ་གསུམ་ཕྱེ་བའི། །མིང་རྣམས་ཡི་གེ་འདུས་ལས་གྲུབ། །དངོས་མིང་ལས་ལྷག་གོ་བ་ཞིག །གསར་དུ་སྟེར་ན་བཏགས་མིང་གྲུབ། །དེ་ཡང་ཚེག་ཁྱིམ་གཅིག་པ་དང༌། །དུ་མ་སྣ་ཚོགས་མཐའ་ཀླས་ཤིང༌། །བཏགས་ཟིན་འདོགས་བཞིན་གདག་བྱའི་མིང༌། །ཡི་གེའི་ལམ་ནས་གསལ་བར་འགྱུར། །རང་གི་ངོ་བོ་སྟོན་བྱེད་ཅིང༌། །ཁྱད་པར་གསལ་ཆ་མི་སྟོན་པ། །མིང་གི་ཁྱད་ཆོས་དེ་ཉིད་དེ། །སྤྱིར་ན་འཇིག་རྟེན་ཐམས་ཅད་ནི། །སྐྱེས་བུས་མིང་དུ་བཏགས་པར་ཟད། །འོན་ཀྱང་མིང་ཙམ་བཏགས་པ་དང༌། །ཁྱད་པར་གསལ་ཕྱིར་བཏགས་པ་གཉིས། །དོན་གྱི་གོ་བ་མིང་མཚུངས་པས། །གསར་བུ་རྣམས་ཀྱིས་རེམས་ཤིག་གོ། །འདུས་པ་གཉིས་པ་མིང་གི་ཚོགས་ཀྱི་བཤད་པའོ། །
ཚིག་ནི་ངོ་བོ་གང་ཞིག་དང༌། །གང་ལས་གྲུབ་དང་གང་ཞིག་མཚོན། །གང་དུ་འགྱུར་བཅས་བཞིས་བཤད་པས། །དེ་ཡི་གོ་དོན་རྟོགས་པར་འགྱུར། །ཁྱད་གཞི་ཁྱད་ཆོས་བྱ་བ་སོགས། །སྦྱར་ནས་སྣ་ཚོགས་གསལ་འགྱུར་ན། །ཚོགས་པ་གསུམ་ལས་ཚིག་ཏུ་འགྱུར། །དེ་ཡང་བརྗོད་པའི་ཁོར་ཡུག་ལ། །བལྟོས་ཏེ་མིང་ཚིག་ཤན་དབྱེ་དགོས། །རྟ་དཀར་པོ་ཞེས་ཚིག་ཡིན་ཀྱང༌། །དེ་བཟུང་ཟེར་སྐབས་མིང་དུ་གནས། །ཚེ་རིང་འདིར་ཤོག་མིང་འབོད་ཀྱང༌། །ཁྱོད་ནི་ཚེ་རིང་མིང་མ་ཡིན། །དེ་སོགས་གཞན་ལའང་རིགས་བསྒྲེ་འོ། །ཚེག་ཏུ་གྲུབ་པའི་གྲུབ་ཆ་ལ། །གཙོ་བོའི་གྲུབ་ཆ་དངོས་བཏགས་མིང༌། །ཡན་ལག་གྲུབ་ཆ་ཁྱད་ཚིག་དང༌། །རྐྱེན་གྱི་གྲུབ་ཆ་རྣམ་དབྱེ་ཕྲད། །དེ་རྣམས་འདུས་པས་ཚིག་གྲུབ་སྟེ། །མིང་དང་ཁྱད་ཚིག་ཚང་གྱུར་ན། །རྐྱེན་གྱི་གྲུབ་ཆ་མེད་པའང་སྲིད། །སྒྲུབ་ལ་སོགས་པའི་བྱ་ཚིག་དང༌། །མཛེས་ལ་སོགས་པའི་རྒྱན་ཚིག་དང༌། །མཐོ་ལ་སོགས་པའི་ཚད་ཚིག་དང༌། །ཡོད་མེད་ལ་སོགས་དགག་སྒྲུབ་དང༌། །ལྷང་ལྷང་ལ་སོགས་ཉམས་ཚིག་དང༌། །བཟང་ངན་ལ་སོགས་དཔྱད་ཚིག་དང༌། །དཀར་དམར་ལ་སོགས་མདངས་ཚིག་དང༌། །སྒོར་མོ་ལ་སོགས་དབྱིབས་ཚིག་དང༌། །འདྲ་མཚུངས་ལ་སོགས་དཔེ་ཚིག་སྟེ། །ཁྱད་པར་སྟོན་པ་མང་དག་ལས། །བྱ་བའི་ཚིག་ནི་ཤིན་ཏུ་མང༌། །ཚབ་ཚིག་ཁྱོད་དང་གྲངས་ཚིག་རྣམས། །མིང་གི་ཁོངས་སུ་འདུ་བར་འདོད། །གང་ཞིག་མཚོན་པའི་བརྗོད་བྱ་ནི། །གྲངས་འདས་ཡིན་ཡང་ཚིག་འགྲོས་ལྟར། །བྱ་བྱེད་ཁྱད་པར་ངེས་ཚིག་དང༌། །འདྲི་དང་དགག་སྒྲུབ་དོན་རྣམས་སྟོན། །གང་དུ་འགྱུར་བའི་དབྱེ་བ་ལ། །བཅད་ལྷུག་སྤེལ་མ་ཚིག་སྡུད་བཞི། །རྣམ་པའི་སྒོ་ནས་འབྱེད་པ་དང༌། །ཚིག་དང་ཚིག་སྒྲུབ་ཚིག་སྦྲེལ་རྣམས། །བརྗོད་བྱ་དོན་གྱི་མང་ཉུང་ཡིན། །ད་དུང་དཔྱད་པར་བྱ་བ་ནི། །ཚིག་གི་འགྲོས་དང་གཅོད་མཚམས་དང༌། །དོན་སྐོར་གཅིག་གི་གཙོ་ཕལ་དང༌། །རྒྱས་པར་བཀྲལ་དང་ཉུང་ངུར་བསྡུས། །ལ་སོགས་མང་གི་འདིར་མ་དགོད། །ཕྱིས་རབས་རྣམས་ཀྱིས་གསལ་བར་མཛོད། །འདུས་པ་གསུམ་པ་ཚིག་གི་ཚོགས་ཀྱི་བཤད་པའོ། །
ཚོགས་པ་གསུམ་གྱི་རྣམ་བཞག་གསར་པ་ཚིགས་སུ་བཅད་པ་རྫོགས་སོ།། །།
ལེ་ཚན་བཅུ་གཉིས་པ།
མིང་བཤད་པ།

དེ་ལྟར་ཡི་གེའི་སྐོར་ལམ་ཙམ་ཞིག་སོང་ནས། ད་ནི་ཡི་གེ་འདུས་པས་ཇི་ལྟར་འགྱུར་བ་བཤད་པ་ལ། མིང་དུ་གྲུབ་ཚུལ་ནི༌། མིང་ཞེས་པ་རང་བརྗོད་པའི་སྒྲས་རང་གི་ངོ་བོ་ཙམ་གོ་བར་ནུས་པ་ཞིག་ཡུལ་མིའི་སྐད་དུ་ཡོད་ཡོད་པ་ལ་དེ་མཚོན་པའི་ཡི་གེ་འདུས་ཚུལ་ཞིག་ཀུན་གྱིས་ཁས་བླངས་པའི་འབྲི་སྲོལ་ཆགས་ན་ཡི་གེ་འདུས་ཏེ་མིང་གྲུབ་པ་རེད། མིང་ལའང་རྒྱུ་མཚན་ལྡན་མ་ལྡན་གཉིས་ཀྱི་ཆ་ནས་དངོས་མིང་དང་བཏགས་མིང་གི་ཁྱད་པར་ཡོད་པ་དང༌། དངོས་མིང་ལའང་འདོད་རྒྱལ་ས་ཆུ་མེ་རླུང་ལྟ་བུ་ཐ་སྙད་བཏགས་དོན་བཙལ་བའི་ཚེ་ན་མི་རྙེད་པ་དང༌། མེ་ཤིང༌། དྲོད་རླུང་ལྟ་བུ་འདོད་རྒྱལ་གཉིས་མཉམ་དུ་སྦྱར་བས་དོན་ཅུང་ཟད་གོ་བར་ནུས་པ་དངོས་མིང་རྗེས་སྒྲུབ་ཡིན། བཏགས་མིང་ནི་དོན་དགོས་པ་དང་ལྡན་པས་ཆེད་མངགས་བཏགས་པ་ཞིག་སྟེ། ཤོད་རྒྱུན་དུ་འདྲ་བ་རྒྱུ་མཚན་དུ་བྱས་པ་དང་འབྲེལ་བ་རྒྱུ་མཚན་དུ་བྱས་པ་སོགས་ཏེ་དཔེ་ནི་སླ།
གཞན་ཡང་བྱ་བའི་ཚིག་འགའ་ཤས་ཀྱང་མིང་དུ་འགྱུར་བའི་སྐབས་ཡོད་དེ་ལམ་དུ་འགྲོ་བ་ཞེས་བརྗོད་པའི་འགྲོ་བ་ནི་བྱ་ཚིག་ཡིན་མོད། འོན་ཀྱང་འགྲོ་བ་སེམས་ཅན་ཐམས་ཅད་ཅེས་བརྗོད་ན་འགྲོ་བ་ཞེས་པ་བྱ་བ་མིང་འགྱུར་ཡིན་པ་ལྟར་དཔེ་མཚོན་ཆེས་མང་ངོ༌། །
སྐབས་འདིར་དངོས་མིང་དང་བཏགས་མིང༌། བྱ་བ་མིང་འགྱུར་བཅས་གསུམ་ངོས་འཛིན་རྒྱུ་དེ་སྦྱོང་གཞི་གཙོ་གནད་ཡིན། ཡང་ཡི་གེ་འདུས་པ་ཞེས་པར་ཚེག་ཁྱིམ་གཅིག་ཏུ་འདུས་པ་མིང་ཆུ་ཞེས་པ་སོགས་ལྟ་བུ་དང༌། ཚེག་ཁྱིམ་དུ་མ་འདུས་པ་མེ་རླུང༌། གངས་ཏི་སི་ལྟ་བུ་སྟེ་རིགས་བསྒྲེ་དགོས།། །།
ལེ་ཚན་བཅུ་གསུམ་པ།
ཚིག་བཤད་པ།

ཚོགས་གསུམ་ལས་ཚིག་གི་ཚོགས་ཅུང་ཟད་བཤད་པར་བྱ་བ་ལ། ཚིག་ཅེས་པ་ཁྱད་གཞི་ཁྱད་ཆོས་སོགས་སྦྱར་ནས་དོན་སྟོན་པ་ཞིག་སྟེ། སོགས་ཁོངས་སུ་རང་བཞིན་དང་རང་བཞིན་ཅན་སྦྱར་བ་དང༌། ལྡན་གཞི་ལྡན་ཆོས་སྦྱར་བ། བྱེད་པོ་དང་བྱ་བ་སྦྱར་བ་སོགས་ཀྱང་ཚུད། ཚིག་གི་གྲུབ་ཆ་བཤད་ན། གཙོ་བོའི་གྲུབ་ཆ་མིང༌། ཡན་ལག་གི་གྲུབ་ཆ་ཁྱད་ཚིག །རྐྱེན་གྱི་གྲུབ་ཆ་ཕྲད་རྣམ་དབྱེ་རྣམས་ཡིན་པ་ལས། མིང་ནི་གོང་དུ་སོང་ཞིང༌། ཕྲད་རྣམ་དབྱེ་ནི་སུམ་ཅུ་པའི་བརྗོད་བྱ་གཙོ་བོ་སྟེ་གཤམ་དུ་གསལ་བར་འགྱུར་བས། འདིར་ཁྱད་ཚིག་གི་སྐོར་ཅུང་འཆད་ན། ཁྱད་ཚིག་ཅེས་པ་ནི་གང་ལ་སྦྱར་བའི་ཚེ་དེའི་ཁྱད་པར་སྟོན་བྱེད་དུ་འགྱུར་བ་ཞིག་སྟེ། དཔེར་ན་དཀར་པོ་ཞེས་པ་སྤྲིན་དང་སྦྱར་ན་སྤྲིན་གྱི་ཚོན་མདངས་སྟོན་པ་བཞིན་ནོ། །བྱ་ཚིག་རྣམས་ནི་ཁྱད་པར་སྟོན་བྱེད་ཀྱི་ཁྱད་ཚིག་ཏུ་གཏོགས་ཀྱང༌། ད་དུང་བྱ་ཚིག་མ་ཡིན་པ་མང་པོ་ཞིག་ཁྱད་ཚིག་ཏུ་འགྲོ་བ་སྟེ་དཔེར་ན་མཛེས་ལེགས་མཁས་ལྟ་བུ་ནི་རྒྱན་ཚིག་དང༌། ཡིན་མིན་ཡོད་མེད་རྣམས་ནི་དགག་སྒྲུབ་ཀྱི་ཚིག ཆེ་ཆུང་རིང་ཐུང་སོགས་ནི་ཚད་ཚིག་འདྲ་མཚུངས་ལྟར་སོགས་ནི་དཔེ་ཚིག བདེན་རྫུན་ལེགས་ཉེས་སོགས་ནི་དཔྱད་ཚིག དཀར་ནག་དམར་སེར་སོགས་ནི་མདོག་ཚིག་གྲུ་བཞི་ནར་མོ་སྒོར་སྒོར་སོགས་ནི་དབྱིབས་ཚིག སིལ་སིལ་དལ་མགྱོགས་སོགས་ནི་ཉམས་ཚིག ཐ་དད་འགལ་ལྡོག་སོགས་ནི་མི་མཚུངས་གསལ་བྱེད་ཡིན་པ་ལྟ་བུ་མང་ངོ། །དེ་རྣམས་བྱ་ཚིག་ཏུ་བགྲངས་བར་མི་རིགས་ཏེ། ཚིག་གྲོགས་གཞན་ལ་མ་བརྟེན་པར་ཐད་ཀར་དུས་གསུམ་དབྱེ་མི་ནུས་པའི་ཕྱིར་དང༌། དེ་དག་མིང་མ་ཡིན་ཏེ། རང་གི་ངོ་བོ་སྟོན་ཙམ་མ་ཡིན་པར་ཁྱད་པར་སྟོན་ནུས་པའི་ཕྱིར་རོ། །
ལེ་ཚན་འདིར་ཚིག་གི་གྲུབ་ཆ་འཇོག་ཚུལ་དང༌། ཁྱད་ཚིག་གི་བྱེ་བྲག་འབྱེད་ཚུལ་གཞན་ལས་ཁྱད་ཞུགས་པ་ཡིན་པས་ཁོང་དུ་ཆུད་པ་དགོས་རྒྱུའི་ཐོག བོད་ཀྱི་སྐད་ཡིག་ནང་ཁྱད་ཚིག་ད་དུང་གང་ཡོད་དཔྱད་པ་བགྱི་ན། རང་ཉིད་བློ་བསྐྱེད་འཕེལ་བ་ཙམ་དུ་མ་ཟད། ཚིག་གི་རྣམ་བཞག་གི་རིག་ལམ་འཕེལ་རྒྱས་འགྲོ་བར་དོན་སྙིང་ལྡན་ཡོད།། །།
ཚིག་གི་ཡན་ལག་ཏུ་གྱུར་པའི་ཁྱད་ཚིག་བཤད་པ།
ལྷན་ཐབས་ཀློག་བྱེད་༧

ཤེས་རབ་ལྷ་ཡིས་ཤེས་པ་སྩོལ། །ཁྱད་པར་ཚིག་ཅེས་འདི་ན་སྤྲོ། །དེ་ཡང་ཚིག་གི་ཡན་ལག་གི། །གྲུབ་ཆ་ལ་ནི་ཁྱད་ཚིག་ཅེས། །གང་ལ་སྦྱར་ན་དེ་དང་དེའི། །ཁྱད་ཆོས་གང་ཞིག་གསལ་བ་སྟེ། །དེ་ལ་བྱ་ཚིག་ཡིན་མིན་གཉིས། །བྱ་ཚིག་སྐོར་ནི་གཞན་དུ་བཤད། །འདི་ན་བྱ་ཚིག་མིན་པ་སྟེ། །རྒྱུ་ཟིན་བཞིན་ནི་ཐད་ཀ་རུ། །སྦྱར་ན་བདེ་བ་མ་ཡིན་ཅིང༌། །འགྱུར་ལ་སོགས་པའི་ཚིག་གྲོགས་ཀྱིས། །དོན་ཞིག་བྱུང་དང་འབྱུང་འགྱུར་གྱི། །ཐ་སྙད་ཡོད་ཀྱང་བྱ་ཚིག་མིན། །དེ་ལྟར་ཁྱད་པར་སྟོན་བྱེད་ལ། །ནང་གསེས་རྒྱན་ཚིག་དགག་ཚིག་དང༌། །སྒྲུབ་ཚིག་དཔེ་ཚིག་ཉམས་ཚིག་དང༌། །སྡུད་ཚིག་དཔྱད་ཚིག་ཐབས་ཀྱི་ཚིག །དབྱེ་ཚིག་བསྡུར་ཚིག་ཕྱོགས་སྟོན་ཚིག །དབྱིབས་ཀྱི་ཚིག་དང་མདོག་གི་ཚིག །ནུས་པའི་ཚིག་སོགས་དབྱེ་བ་སྟེ། །དེ་དག་མིང་རྐྱང་ཚིག་ཕྲད་དང༌། །བྱ་བའི་ཚིག་གི་མཚན་ཉིད་ལ། །མི་མཐུན་ཕྱིར་ན་ལོགས་སུ་བཞག །རྒྱན་ཞེས་བསྟོད་པའི་ངག་གི་ཆ། །མཛེས་དང་མཁས་དང་སྙན་པ་དང༌། །དགེ་དང་ལེགས་སོགས་དེ་ཁོངས་འདུ། །ཚད་ནི་ཇི་ཙམ་སྟོན་བྱེད་ལ། །མཐོ་དམའ་རིང་ཐུང་ཆེ་ཆུང་དང༌། །དྲག་ཞན་ལྕི་ཡང་ལ་སོགས་སོ། །དགག་ཚིག་མེད་དང་མ་ཡིན་པར། །སྟོན་ཏེ་སྟོང་དང་དབེན་པ་དང༌། །རྫོགས་དང་ཟད་དང་བྲལ་བ་དང༌། །སྤངས་དང་ལྡོག་དང་གཞན་ལ་སོགས། །གང་ཞིག་དགག་པའི་ཁྱད་ཚིག་གོ། །མིན་མེད་གཉིས་ནི་དགག་སྒྲ་རུ། །གསུངས་ཀྱང་ཕྲད་རྐྱང་མ་ཡིན་པའི། །ཁྱད་པར་སྟོན་བྱེད་ཉིད་དུ་མཐོང༌། །སྒྲུབ་ཚིག་ཅེས་པར་ཡིན་ཡོད་དང༌། །ལགས་དང་ལྡན་དང་རེད་འདུག་སོགས། །གང་ཞིག་ཡིན་ཡོད་ངེས་བྱེད་པའོ། །འདྲ་དང་མཚུངས་དང་ལྟར་བཞིན་དང༌། །ལྟ་བུ་ལ་སོགས་དཔེ་དོན་ནི། །སྦྱར་བའི་དཔེ་ཚིག་ཅེས་ཀྱང་བྱ། །ཧ་ཧ་ལྷབ་ལྷུབ་སིལ་སིལ་དང༌། །ལྷུང་ལྷུང་དར་དིར་ཁུ་སིམ་དང༌། །ལང་ལོང་ངམ་ངམ་ལ་སོགས་ནི། །བྱ་བའི་རྣམ་འགྱུར་ཉམས་སྟོན་པ། །ཡིན་ཕྱིར་ཉམས་ཚིག་ཅེས་སུ་བཏགས། །གང་ཞིག་བརྟག་སྟེ་འདི་འོ་ཞེས། །སྨྲ་ལ་དཔྱད་ཚིག་ཅེས་བརྗོད་དེ། །བདེན་རྫུན་ཡག་ཉེས་འགྲིག་དང་ནོར། །འོས་དང་མི་འོས་ཆོག་ལ་སོགས། །དེ་ཡི་གྲངས་སུ་བགྲང་བ་ཡིན། །ཐབས་ཤེས་བཏོན་ནས་བྱ་བ་ཞིག །བསྒྲུབ་པ་གསལ་ཙམ་ཐབས་ཀྱི་ཚིག །དཔེར་ན་ཆབས་ཅིག་ལྷན་ཅིག་དང༌། །མཉམ་དང་ཐུན་མོང་ལ་སོགས་བཞིན། །ཐ་དད་སྟོན་པ་དབྱེ་བའི་ཚིག །ལོགས་དང་དེ་མིན་གཞན་དང་ནི། ཁྱད་པར་ཐ་དད་ལ་སོགས་ཡིན། གང་ཞིག་གཅིག་ལ་གཅིག་ལྟོས་ཀྱི། །ཐ་སྙད་སྨྲོས་པ་བསྡུར་བའི་ཚིག །ཚ་གྲང་སྟེང་འོག་རྒྱལ་ཕམ་དང༌། །ཆད་ལྷག་མང་ཉུང་སོགས་པ་ནི། །བསྡུར་བའི་ཚིག་ཏུ་ཤེས་པར་བྱ། །ཕྱོགས་སྟོན་ཚིག་ནི་དེ་དང་དེའི། །ཤར་ལྷོ་ནུབ་བྱང་སོགས་པས་ནི། །ཕྱོགས་ནི་གསལ་བར་བྱས་པ་འོ། །ཨེ་ཡིན་ཨེ་བདེན་དོགས་པའི་ཚིག །གྲུ་བཞི་ལ་སོགས་དབྱིབས་ཀྱི་ཚིག །དཀར་དམར་ལ་སོགས་མདོག་གི་ཚིག །ཐུབ་ནུས་འཇོན་དང་སྤོབས་པ་དང༌། །དབང་དང་མཐུ་ལྡན་ལ་སོགས་ཀྱིས། །ནུས་པ་མཚོན་པའི་ཚིག་ཏུ་འགྱུར། །དེ་ལྟའི་ཁྱད་པར་སྟོན་པ་རྣམས། །ཚིག་གི་གྲུབ་པའི་ཆ་ཡིན་གྱི། །ཚོགས་པ་གསུམ་གྱི་ཚིག་ཏུ་ནི། །ནམ་ཡང་འཁྲུལ་བར་མི་བྱ་འོ།། །།
ལེ་ཚན་བཅུ་བཞི་པ།
ཉིང་དགོས་སོགས་ཀྱི་སྐོར།

བརྩམས་པར་དམ་བཅའ་བའི་ནང་གསེས་ཉིང་དགོས་དང་འབྲེལ་བའི་སྐོར་ཅུང་བརྗོད་ན། ཉིང་དགོས་ཞེས་པ་དགོས་པའི་སྙིང་པོའམ་མཐར་ཐུག་གི་དགོས་པ་སྟེ། ནང་པ་རྣམས་བསྟན་བཅོས་འདི་ལ་བསླབས་ཏེ་བྱང་ཆུབ་པར་འགྱུར་ན་ཉིང་དགོས་ཐར་པ་དང་ཐམས་ཅད་མཁྱེན་པའི་གོ་འཕང་མྱུར་དུ་ཐོབ་པའི་མཐུན་རྐྱེན་དུ་འགྱུར་ཞིང༌། ཕྱི་རོལ་པ་རྣམས་ཀྱང་ཉིང་དགོས་མངོན་མཐོ་ལྷ་མིའི་བདེ་བ་མཐར་ཐུག་པ་དོན་དུ་གཉེར་བའི་མཐུན་རྐྱེན་དུ་འགྲོ་བ་དེ་ཡིན། དེ་ལྟར་དགོས་པ་དང༌། ཉིང་དགོས། བརྗོད་བྱ་རྣམས་ཕན་ཚུལ་གཅིག་ལ་གཅིག་ལྟོས་ཀྱི་ཚུལ་དུ་འབྲེལ་ཅིང༌། དེ་ལྟར་འབྲེལ་བའི་འབྲེལ་བ་བཅས་བཞི་པོ་ནི་བརྩམས་པར་དམ་བཅའ་བའི་ཡན་ལག་སྟེ་གཞུང་དངོས་ཀྱི་སྔོན་དུ་འགྲོ་བ་སྔ་སྲོལ་དང༌། དེ་ཡང་སློབ་དཔོན་དབྱིག་གཉེན་གྱིས། ཉན་པ་པོ་ཡིས་གུས་བྱས་པ། ཐོག་མར་དགོས་པ་བརྗོད་པར་བྱ། །ཞེས་གསུངས་པ་ལྟར། དགོས་པ་ལ་སོགས་པའི་ཡན་ལག་ལྡན་པའི་བརྩམས་པ་དམ་བཅའ་བ་ཡོད་ན། དེས་བརྩམས་པའི་དགོས་པ་རྟོགས་པ་དང༌། རྩོམ་པ་ལ་སྤྲོ་བ། བརྩམ་བྱར་མཁས་པར་འགྱུར་བ། སྣོད་ལྡན་རྣམས་ཉན་པར་བསྐུལ་བ། དམ་བཅའ་མཐར་ཕྱིན་པ་བཅས་ཀྱི་དགོས་པ་ཁྱད་པར་ཅན་ཡོད་པའི་ཕྱིར། བོད་སྔ་རབས་ཀྱི་སྲོལ་རྒྱུན་བཟང་པོ་ད་བར་གནས་སོ། །
འདི་ཡན་གཞུང་ལ་བསླབ་པའི་སྔོན་འགྲོ་ལེ་ཚན་བདུན་དང་བསྟན་བཅོས་བརྩམས་པ་ལ་འཇུག་པའི་སྒོའི་རྩ་བའི་ས་བཅད་དང་པོའོ།། །།
ལེ་ཚན་བཅོ་ལྔ་པ།
དབྱངས་ཀྱི་སྐོར།


གཞུང་གི་རྩ་བའི་ས་བཅད་གཉིས་པ་བསྟན་བཅོས་ཀྱི་གཞུང་དངོས་བཤད་པ་ལ། སྦྱར་བྱའི་ཡི་གེའི་རྣམ་བཞག་དང་སྦྱོར་ཚུལ་ཚིག་ཕྲད་ཀྱི་འཇུག་པ། ཚིག་ཕྲད་ཁ་སྐོང་གི་བཤད་པ་དང་གསུམ་ལས་དང་པོ་སྦྱར་བྱའི་ཡི་གེའི་རྣམ་བཞག་བཤད་པ་ལ། ཡི་གེའི་གོ་དོན་ནམ་ངེས་ཚིག་སྐོར་སྔོན་དུ་སོང་བ་ལྟར། བོད་ཡིག་ནི་ཡི་གེ་འདུས་ཏེ་དོན་སྟོན་དགོས་པ་ཤེས་པར་བྱ་བའི་ཕྱིར་ངོ་བོ་དང༌། བྱེད་ལས་དང༌། གཟུགས་ཀྱི་སྒོ་ནས་ཡི་གེའི་དབྱེ་བ་འབྱེད་ཚུལ་འཆད་དོ། །
དེ་ཡང་ཡི་གེ་ཨཱ་ལི་ཀཱ་ལི་གཉིས། །ཞེས་པས་ཡི་གེ་ལ་ངོ་བོའི་སྒོ་ནས་དབྱངས་དང་གསལ་བྱེད་གཉིས་སུ་ངེས་པར་གསུངས་ཏེ་ཨཱ་ལི་ནི་དབྱངས་དང་ཀཱ་ལི་ནི་གསལ་བྱེད་ཀྱི་རྒྱ་གར་སྐད་དོད་ཡིན་པ་དང༌། དབྱངས་གསལ་མ་ཡིན་པའི་ཡི་གེ་རེ་རེ་བ་མེད་པའི་ཕྱིར་ངོ་བོ་དེ་གཉིས་ལས་མ་འདས་པས་ངོ་བོའི་སྒོ་ནས་དབྱེ་བ་ཞེས་བརྗོད། འོ་ན་དབྱངས་གསལ་རྣམས་གང་དང་གང་ཡིན་ཞེ་ན། རྩ་བ་ལས། ཨཱ་ལི་གསལ་བྱེད་ཨི་སོགས་བཞི། །ཞེས་པས་བསྟན་ཏེ། ཨཱ༵་ལིའམ་དབྱངས་ཀྱི་བྱ་བ་བྱེ་བྲག་ཏུ་གས༵ལ་བར་བྱེད་པ་ཨི༵་སོགས་ཏེ་ཨི་ཨུ་ཨེ་ཨོ་བཞི༵་རུ་གྲངས་ངེས་པར་མཛད་ཀྱང༌། ཞིབ་པར་དཔྱད་ན་ཐོན་མིས་ཨཱ་ལི་ཙམ་གསུངས་པས་མ་འཐུས་པར་གསལ་བྱེད་ཅེས་སྦྱར་བ་ནི་དབྱངས་ཀྱི་གདངས་སྣ་ཚོགས་བྱེ་བྲག་ཏུ་གསལ་བར་བྱ་ན་ཨ་ཙམ་གྱིས་མི་ཆོག་པར་ཨི་སོགས་བཞི་དགོས་པར་དགོངས་པ་ཡིན་གྱི། ཨ་དབྱངས་མིན་པར་མཐའ་གཅིགཏུ་འདོད་ན་ལུང་རིགས་དུ་མ་དང་འགལ་ཏེ། ཁྱོད་ལྟར་ན་མོ་ཡིག་དབྱངས་དང་མི་ལྡན་ན། །ཕོ་ཡིག་བརྗོད་པ་ཡོད་མ་ཡིན། །ཞེས་གསུངས་པ་ལྟར་གྱི་ཀ་སོགས་གསལ་བྱེད་ཕོ་སྒྲ་གདངས་དྲང་པོར་གནས་པ་རྣམས་ལ་ཨི་བཞི་སོགས་མ་ཞུགས་པས་དེ་རྣམས་ལ་དབྱངས་ཅི་ཞིག་ལྡན་པར་འདོད། ཁ་ཅིག་འུ་ཐུག་ཐབས་ཟད་ཀྱིས་ཀ་སོགས་ལ་འ་ཡི་གདངས་ཞུགས་ཞེས་བརྗོད་དེ་འ་ཡིག་ཀྱང་དབྱངས་སུ་བགྲང་གྲབས་བྱེད་པ་ནི་རྒོད་བྲོའི་གནས་སོ། །
དབྱངས་ཞེས་པ་ནི། ཡི་གེ་གཞན་དབྱངས་རང་ཉིད་ཀྱི་གདངས་དང་མཐུན་པར་བསྒྱུར་ཐུབ་པའི་ཡི་གེ་ཞིག་སྟེ། ཨི་ཀ་ལ་སྦྱར་བས་ཀི་ཞེས་པར་འགྱུར་བ་ལྟ་བུའོ། །
ལེ་ཚན་འདིར་དབྱངས་ཞེས་པ་གང་ཡིན་པ་ངོས་གཟུང་རྒྱུ་དང༌། བཞི་ཞེས་པའི་གྲངས་ངེས་པའི་ཚིག་གིས་ཀྱང་ཨ་ཡིག་དབྱངས་ཡིན་པར་མ་ཟད་རྩ་བའི་དབྱངས་སུ་འདོད་པ་ལ་སྐྱོན་དུ་མི་འགྱུར་བའི་གནད་འགག་གང་ཡིན་ཤེས་པ་གལ་ཆེ། །
ལེ་ཚན་བཅུ་དྲུག་པ།
གསལ་བྱེད་ཀྱི་སྐོར།

རྩ་བ་ལས། ཀཱ་ལི་སུམ་ཅུ་ཐམ་པ་འོ། །ཞེས་གསལ་བྱེད་སུམ་ཅུར་གྲངས་ངེས་པར་མཛད་ཀྱང་སུམ་ཅུ་པོ་གང་དང་གང་ཞེས་པ་མ་བསྟན་པ་དེས་ཀ་ཁ་འབྲི་ཀློག་གི་རྨང་གཞིའི་ཤེས་བྱ་སྦྱོང་བ་སྔོན་དུ་སོང་ཟིན་པས་འདི་ལ་གསལ་ཁ་གཏོད་མ་དགོས་པར་དགོངས་པར་སྣང་ཞིང༌། ཨ་ཡིག་ལ་དབྱངས་བྱེད་པའི་སྐབས་དང༌། གསལ་བྱེད་བྱེད་པའི་སྐབས་གཉིས་ཡོད་པ་མཁྱེན་བཞིན་དུ་གསལ་བྱེད་དུ་བགྲངས་ནས་དབྱངས་སུ་མ་བགྲང་བ་ཡང་ཡི་གེ་གཅིག་པ་ཉིས་ཟློས་ཀྱིས་དབྱངས་གསལ་སོ་ལྔར་སོང་ན་མི་རུང་བར་དགོངས་ནས་དབྱངས་ཀྱི་བྱ་བ་བྱེ་བྲག་ཏུ་གསལ་བར་ཨི་སོགས་བཞི་དགོས་གསུངས་པ་ཙམ་ཡིན་གྱི། དེས་ཨ་དབྱངས་སུ་མི་བཞེད་པའི་རྒྱུ་མཚན་ཡང་དག་ཏུ་འགྲོ་བ་ག་ལ་ཡིན། དེའི་ཕྱིར་གསལ་བྱེད་ཡིན་པའི་ཨ་དེ་དབྱངས་མིན། དབྱངས་ཡིན་པའི་ཨ་དེ་གསལ་བྱེད་མིན། དེ་ལྟར་གཟུགས་གཅིག་ཀྱང་བྱེད་ལས་སམ་ནུས་པ་མི་གཅིག་པའི་ཨ་གཉིས་འདོད་ན་ཨ་ལ་ཨ་ཞུགས་པ་ཐལ་ཞེས་ཧང་སང་སང་བྱ་དགོས་པའང་མ་ཡིན། ལར་ནས་བོད་ཡིག་ལ་དབྱངས་སྲོལ་ཞུགས་མི་འདོད་ཅེས་བརྗོད་པ་རྣམས་ཀྱིས་ཐོན་མིས་དབྱངས་ལྡན་གྱི་རྣམ་བཞག་ཅིག་གསུངས་པ་ལ་སྣང་མེད་དུ་འཇོག་པ་ནི་ཤིན་ཏུ་འཁྲུལ་ཏེ། དེས་དབྱངས་ཀྱི་རྩ་བ་ཡིན་པའི་ཨ་ཡང་དབྱངས་ཁུངས་ནས་ཕུད་པའི་བྱ་བ་བརྩམས་སོ། །
འོ་ན་གསལ་བྱེད་ཅེས་པ་གང་ཞེ་ན། གསལ་བྱེད་ནི་རང་སྒྲ་གཞན་དང་མ་འདྲེས་པར་ཡི་གེ་སོ་སོར་གསལ་བར་བྱེད་པ་ཞིག་སྟེ་དཔེར་ན། ཀ་ནི་ཁ་དང་མ་འདྲེས་པར་སོ་སོར་གསལ་བ་ལྟ་བུའོ། །
གསལ་བྱེད་དང་དབྱངས་ཀྱི་ཁྱད་པར་གང་ཡིན་དང་དབྱངས་དང་མ་ལྡན་པར་གསལ་བྱེད་བརྗོད་དུ་མེད་པའི་གནད་འགག་ཤེས་དགོས།། །།
ལེ་ཚན་བཅུ་བདུན་པ།
ཡི་གེར་བྱེད་ལས་ཀྱི་དབྱེ་བ།

གཞུང་དངོས་ཀྱི་དང་པོ་སྦྱར་བྱའི་ཡི་གེ་རྣམ་བཞག་བཤད་པའི་གཉིས་པ་བྱེད་ལས་ཀྱི་སྒོ་ནས་དབྱེ་བ་ལ། བྱེད་ལས་ནི་སྐབས་འདིར་གོ་དོན་དུ་ཡི་གེ་རྣམས་ཚེ་ཁྱིམ་དུ་འདུས་པའི་ཚེ་རང་རང་གིས་འགན་རེ་བླངས་ཏེ་ནུས་པ་མི་འདྲ་བ་རེ་འདོན་པ་དེ་ལ་ཟེར་ཞིང༌། དེ་ལའང་མིང་གཞི་དང༌། སྔོན་འཇུག རྗེས་འཇུག ཡང་འཇུག་རྣམས་ཏེ་དངོས་བསྟན་སྔོན་རྗེས་གཉིས་དང༌། དེ་ལ་ཞེས་འདས་མ་ཐག་པའི་སུམ་ཅུ་ཐམ་པར་གོ་ནས་མིང་གཞིའང་བསྟན་ལ། ཡང་འཇུག་ནི་རྗེས་འཇུག་ཀྱི་ཁོངས་སུ་འདུ་བར་དགོངས་ཏེ་འདིར་དམིགས་བསལ་དུ་མ་གསུངས། དེ་ཡང་རྩ་བ་ལས་དེ་ལ་རྗེས་འཇུག་ཅེས་པ་ནས། ཉི་ཤུའོ། །ཞེས་པའི་བར་གྱིས་བསྟན་ཏེ། གསལ་བྱེད་སུམ་ཅུ་པོ་དེ་ལ༵་ནང་གསེས་སུ་མིང་གཞིའི་རྗེས་སུ་འཇུག་ཏུ་རུང་བ་བཅུ་ཡིན་པ་སྟེ་དེ་ད༵ག་ལ༵ས་ལྔ་ནི་མིང་གཞིའི་སྔོ༵ན་དུ་འ༵ང་འཇུ༵ག་པར་ནུས་ལ། སྔོན་རྗེས་གང་ཡང་མི་འཇུ༵ག་ཅིང་རང་སར་གནས་པ༵་ནི་ཡི་གེ་ཉི་ཤུ༵་ཐམ་པ་འོ་ཞེས་གསུངས་སོ། །
དེར་མཐུད་དེ་ཐོན་མིས་རྒྱས་པར་གསུངས་པ་ནི། ཀཱ༵་ལི༵་སྟེ་ཁྱོན་སྡེ་པ་ཕྱེད་ཀ་ཞིག་ད༵ང་བཅས་ཏེ་བརྒྱ༵ད་ཀྱི་སྡེ་ཡོད་པ་ནི༷་གསལ་བྱེད་བ༵ཞི་བ༵ཞི་སྡེ་པ་ད༵ག་ཏུ༵་ཆ་བགོས་ཀྱིས་རིམ་པར་རབ་ཏུ་ཕྱེ༵་བ༵་ལ༵ས་སྡེ་པ་ད༵ང་པོ༵་ཀ་སྡེ་དང༌། གསུ༷མ་པ༵་ཏ་སྡེ། བ༵ཞི་པ༵་པ་སྡེ་ཡི༷་མ༵ས་གཉི༵ས་ཏེ་ག་ང་ད་ན་བ་མ། སྡེ་པ་དྲུ༵ག་པ༵་ཞ༵་སྡེའི་གསུམ་པ༵་འ་ཡིག་ད༵ང༌། སྡེ་པ་བདུན་པ༵་ར་སྡེ་ལ༵་ནི༵་ཤ༵་མ༵་གཏོགས་ར་ལ་ས་བཅས་རྗེས་འཇུ༵ག་ཡི་གེ་བཅུ༵་ཡིན་པ་རུ་ཐོན་མི་ཉིད་ཀྱིས་བཞེད་དེ་འདོད་དོ། །ཡང་རྗེས་འཇུག་གི་ཡི་གེ་བཅུ་ཉིད་དེ་ཁོ་ན་ཡིན་པ་རིམ་པ་སྟར་ཆགས་སུ་གནས་པ་ལས། དང་པོ་ག༵ གསུམ་པ་ད༵་ ལྔ་པ་བ༵་ དྲུག་པ་མ༵་ བདུན་པ་འ༵་རྣ༵མས་ནི་རྗེས་འཇུག་ཡིན་པར་མ་ཟད། ད་དུང་སྔོན་དུའང་འཇུ༵ག་པར་གསུངས་ཤིང༌། རྗེས་འཇུག་མིན་པའི་མིང་ག༵ཞི་རྐྱང་པ་རྣམས་གཉིས་ས༵མ་གསུམ་ལྷན་དུ་སྦྲེལ་ལ༵མ། ཡང་ན་དེ༵་ལྟ་བུ་ལ༵་དབྱ༵ངས་ཀྱི་རྟགས་གི་གུ་སོགས་བཞི༵་ལྡ༵ན་ན༵་ཡ༵ང༌། དོན་ག༵ང་ལ༵འང་འཇུ༵ག་པ་མིན་ལ་དེ་བཞིན་སྦྱ༵ར་བར་རིགས་པ༵འང་མིན་ཞེས་སོ། །
ཡང་འཇུག་ནི་རྗེས་འཇུག་གི་རྗེས་སུ་ད་དུང་ཡང་འཇུག་པ་སྟེ་ད་དང་ས་གཉིས་ཡིན་པ་རྩ་བའི་ཤུགས་བསྟན་ཡིན་ནོ། །
ལེ་ཚན་འདིར་སྔོན་རྗེས་རྣམས་སོ་སོར་ངོས་འཛིན་སྐབས་སྡེ་པ་གྲངས་ཀ་དང༌། རྗེས་འཇུག་རིམ་གནས་ཀྱི་གྲངས་ཀ་མ་འཛོལ་བ་བྱས་ཏེ། རྩ་བ་ལས་བརྗིད་ཅིང་བརླིང་བའི་གསུངས་ཚུལ་ལྟར་གྱིས་འགྲེལ་དགོས་པ་ལས། ག་ད་བ་མ་འ་སྔོན་འཇུག་ལྟ་བུ་གོ་བདེ་གཙོ་བཟུང་གིས་བཤད་ཚེ། གཞུང་གི་ཉམས་དམས་པར་བྱས་པ་ཡིན་པས་དེ་འདྲའི་སླ་བཅོས་ལ་མོས་པར་མི་བྱའོ།། །།
ལེ་ཚན་བཅོ་བརྒྱད་པ།
ཡི་གེར་གཟུགས་ཀྱི་དབྱེ་བ།

ཡི་གེ་ལ་གཟུགས་ཀྱི་དབྱེ་བ་ཞེས་རྩ་བར་དངོས་སུ་མ་གསུངས་ཀྱང༌། འདི་ཡང་སྦྱར་བྱའི་ཡི་གེའི་རྣམ་བཞག་འཆད་པའི་སྐབས་འདིར་འཆད་ན་འཚམས་པར་མཐོང་སྟེ། ཡིག་གཟུགས་འབྲི་སྐབས་སྟེང་འོག་གི་གནས་སྟངས་ལྟར་མགོ་ཅན་འདོགས་ཅན་དུ་སུམ་བརྩེགས་དང་ལོག་པ་དང་མཐུག་པོ་མ་བུ་སོགས་ཀྱི་བྱེ་བྲག་ཡོད་པས། དེ་དག་གྲངས་ངེས་པར་བྱ་བ་གལ་ཆེ་སྟེ། ར་མགོ་བཅུ་གཉིས་ནི། རྐ་རྒ་རྔ་རྗ་རྙ་རྟ་རྡ་རྣ་རྦ་རྨ་རྩ་རྫ། །ལ་མགོ་བཅུ་ནི། ལྐ་ལྒ་ལྔ་ལྕ་ལྗ་ལྟ་ལྡ་ལྤ་ལྦ་ལྷ། ས་མགོ་བཅུ་གཅིག་ནི། སྐ་སྒ་སྔ་སྙ་སྟ་སྟ་སྡ་སྣ་སྤ་སྦ་སྨ་སྩ། ཡ་བཏགས་བདུན་ནི། ཀྱ་ཁྱ་གྱ་པྱ་ཕྱ་བྱ་མྱ། ར་བཏགས་བཅུ་གཉིས་ནི། ཀྲ་ཁྲ་གྲ་ཏྲ་ཐྲ་དྲ་པྲ་ཕྲ་བྲ་མྲ་སྲ་ཧྲ། ལ་བཏགས་དྲུག་ནི། ཀླ་གླ་བླ་ཟླ་རླ་སླ། ཝ་བཏགས་བཅོ་ལྔ་ནི། ཀྭ་ཁྭ་གྭ་ཉྭ་ཏྭ་ཚྭ་ཞྭ་ཟྭ་རྭ་ལྭ་ཤྭ་ཧྭ་རྩྭ་གྲྭ་ཕྱྭ། སུམ་བརྩེགས་ཅན་ཏེ་མགོ་འདོགས་གཉིས་མིང་གཞི་གསུམ་བརྩེགས་པ་ལ་བཅུ་བཞི་ཡོད་དེ། རྐྱ་རྒྱ་རྨྱ་སྐྱ་སྒྱ་སྤྱ་སྦྱ་སྨྱ་སྐྲ་སྒྲ་སྣྲ་སྤྲ་སྦྲ་སྨྲ། ལོག་པ་དྲུག ཊ་ཋ་ཌ་ཎ་ཥ་ཀྵ། མཐུག་པོ་ལྔ༌། གྷ་དྷ་བྷ་ཛྷ་ཌྷ། དེ་ལྟར་བརྩེགས་འདོགས་ཀྱི་རྣམ་བཞག་ལ་གནས་གོང་འོག་ལྟ་བུས་མ་ཡིག་དང་བུ་ཡིག་གི་འཇོག་ཚུལ་ཡང་གསུངས་ཏེ། མ་ཡིག་བདུན་ནི། ཀ་ག་བ་གསུམ་འདོགས་ཅན་ཡ་ར་ལའི་མ་དང༌། ཟ་ནི་མ་སྒོས་ཀྱི་མ། ར་ལ་ས་གསུམ་རང་འོག་མིང་གཞི་ཀུན་གྱི་མ་བཅས་མ་ཡིག་བདུན་ནོ། །བུ་ཡིག་བཅོ་ལྔ་ནི། ཀ་ག་ང་ཇ་ཉ་ཏ་ད་ན་པ་བ་མ་ཙ་ཛ་བཅས་འགོ་ཅན་ཀུན་གྱི་བུ་དང༌། ཅ་དང་ཧ་གཉིས་ལ་ཡིག་སྒོས་ཀྱི་བུ་ཡིན་པ་བཅས་བཅོ་ལྔའོ། །ད་དུང་བུ་དྲུག་ཅེས་སྟེང་ན་ཞྭ་ལྟར་མཛེས་པ་གི་གུ། འགྲེང་བུ། ན་རོ། འོག་ན་གདན་ལྟར་གནས་པ་ཞབས་ཀྱུ། ར་ཡ་བཏགས་རྣམས་ཡིན་པར་གསུངས་ནས་བུ་དྲུག་ཅན་ལ་འ་མཐའ་སྤོངས་དགོས་པ་གསུངས་ཀྱང་དེ་ཙམ་དུ་མ་ངེས་ཏེ། ལ་བཏགས་ཝ་བཏགས་རྣམས་ཀྱང་དེ་དང་ཕྱོགས་མཚུངས་པའི་ཕྱིར་རོ། །
འདིར་ཅྭ་མ་བྲིས་པ་ནི། བཅྭོ་ལྔ་བཅོ་བརྒྱད་ཙམ་ལས་དོན་གཞན་མི་སྟོན་ཁར། དེང་སྐབས་ཡིག་མཁན་ཕལ་མོ་ཆེས་བཅོ་ལྔ་བཅོ་བརྒྱད་ཞེས་བྲིས་ནས་ཝ་བཏགས་དོར་བ་སྣང་བས་དེ་མ་བཀོད། ཡང་ཤྲ་དང་སྣྲ་འདི་གཉིས་ཀྱང་དོན་ཐོབ་ཉུང་བས་མ་དགོད་དོ། །
བརྩེགས་འདོགས་ཀྱི་རྣམ་བཞག་འདིར་ཁ་ཅིག་སྣང་ཆུང་མཛད་དེ་བྱིས་པའི་དུས་ཀྱི་སློབ་གཞི་ཡིན་པ་ལྟ་བུར་གཟིགས་ཀྱང༌། རྨང་གཞི་ཤེས་བྱ་འདི་ལ་རེམས་པ་གལ་ཆེ་བར་ཁོ་བོ་འདོད་དོ། །
ལེ་ཚན་བཅུ་དགུ་པ།
བོད་ཡིག་ཏུ་འབྲིར་རུང་བའི་བསྡོམས།

གོང་གསལ་སྦྱར་བྱའི་ཡི་གེའི་རྣམ་བཞག་ལ་ངོ་བོ་དང༌། བྱེད་ལས། གཟུགས་རིས་བཅས་ཀྱི་སྒོ་ནས་དབྱེ་ཚུལ་གསུམ་བཤད་ཅིང༌། འོ་ན་བོད་ལ་ཁྱོན་འབྲི་རུ་རུང་བའི་ཡི་གེ་འདུས་པ་ག་ཚོད་ཡོད་ཅེ་ན། རང་ལུགས་ཆིག་ཁྲི་བརྒྱད་སྟོང་དྲུག་བརྒྱ་ལྔ་བཅུ་ང་གཉིས་ཡོད་འདོད་དེ། དེའི་བརྩི་ཚུལ་ཡང༌། ཐོག་མར་ལུས་ཀྱི་ཡི་གེ་ཉིས་བརྒྱ་བཅུ་མེད་བདུན་ངོས་གཟུང་དགོས་ཏེ། དེ་ཡང་གསལ་བྱེད་སུམ་ཅུ། བརྩེགས་འདོགས་བདུན་ཅུ་དོན་གཉིས། འཕུལ་ཡིག་བརྒྱ་དང་བཅུ་མེད་ལྔ་བཅས་བསྡོམས་པས་ཉིས་བརྒྱ་བཅུ་མེད་བདུན་ཡིན། བརྩེགས་འདོགས་ནི་གོང་དུ་སོང་ཞིང༌། འཕུལ་ཡིག་བརྒྱ་དང་བཅུ་མེད་ལྔ་འདྲེན་ཚུལ་རྟགས་འཇུག་སྐབས་ཡོད་པས་འདིར་མདོར་ཙམ་ན། བས་འཕུལ་བཅུ་དྲུག འས་འཕུལ་བཅུ། གས་འཕུལ་བཅུ་གཅིག དས་འཕུལ་དྲུག མས་འཕུལ་བཅུ་གཅིག་བཅས་སྔོན་འཇུག་གི་མིང་གཞིར་འཇུག་ཚུལ་ལྔ་བཅུ་ང་བཞི་དང༌། དེ་ཡང་ཁ་ཤས་རྐྱང་པ་ཁོ་ན། ཁ་ཤས་རྐྱང་འདོགས་བརྩེགས་གསུམ་ག་ལ་འཕུལ་འཐོབ་པའི་བྱེ་བྲག་གིས་བརྒྱ་དང་བཅུ་མེད་ལྔ་ཡོད་པ་རང་ལུགས་ཏེ། ཁ་ཅིག་དེ་ལས་བཅུ་གྲངས་ཀྱིས་མང་བར་བགྲངས་པའང་མཐོང་ངོ༌། །
དེ་ལྟར་ལུས་ཡིག་ཉིས་བརྒྱ་བཅུ་མེད་བདུན་བརྩིས་ནས། དེ་རྣམས་ལ་དབྱངས་བཞི་གང་རུང་སྦྱར་ཆོག་པས་དབྱངས་བཞིས་བསྒྱུར་ན་བརྒྱད་བརྒྱ་ཉི་ཤུ་རྩ་བརྒྱད། དེ་ལ་སླར་ཡང་ལུས་ཡིག་དབྱངས་རྟགས་བྲལ་བ་ཉིས་བརྒྱ་བཅུ་མེད་བདུན་བསྣན་ན་ཆིག་སྟོང་བརྒྱ་མེད་སུམ་ཅུ་སོ་ལྔ་ཡིན། གྲངས་ཀ་དེ་བཞིན་རྗེས་འཇུག་བཅུས་བསྒྱུར་ན་ཆིག་ཁྲི་སྟོང་མེད་སུམ་བརྒྱ་ལྔ་བཅུ། ཡང་དེར་ཆིག་སྟོང་བརྒྱ་མེད་སོ་ལྔ་བསྣན་ན་ཆིག་ཁྲི་ཆིག་སྟོང་སུམ་བརྒྱ་བརྒྱད་ཅུ་གྱ་ལྔ་ཡིན་པ་དེ་ནི་བརྩི་བའི་གཞི་དང་པོ་ལ་འཇོག སླར་ཡང་གོང་གི་ལུས་ཡིག་དབྱངས་བཞིས་བསྒྱུར་བའི་གྲངས་བརྒྱད་བརྒྱ་ཉི་ཤུ་རྩ་བརྒྱད་ལ་ལུས་ཡིག་བསྣན་པ་ཆིག་སྟོང་བརྒྱ་མེད་སུམ་ཅུ་སོ་ལྔ་པོ་དེ་ཡང་འཇུག་གི་ཐོབ་ཁུངས་ན་ར་ལ་ག་ང་བ་མ་བཅས་བདུན་གྱིས་བསྒྱུར་ན་བདུན་སྟོང་ཉིས་བརྒྱ་བཞི་བཅུ་ཞེ་ལྔར་འགྱུར་འགྲོ་བ་དེ་ལ། རྩིས་གཞི་གོང་བསྡོམས་འབོར་ཆིག་ཁྲི་ཆིག་སྟོང་སུམ་བརྒྱ་བརྒྱད་ཅུ་གྱ་ལྔ་བསྣང་ན། ༡༨༦༣༠ ཡིན། དེ་ལ་ཝ་བཏགས་བཅོ་ལྔ་དང་སྲོག་རྐྱེན་བདུན་ཏེ་དབྱངས་བཞི་དང་ཚེག་ཐུང༌། ཤད་རིང༌། དབུ་ཁྱུད་བཅས་བསྣན་ན། ཁྱོན་ཆིག་ཁྲི་བརྒྱད་སྟོང་དྲུག་བརྒྱ་ལྔ་བཅུ་ང་གཉིས་ཡིན་པ་ནི་འབྲི་ཆོག་པའི་གྲངས་དང༌། ཉེ་མཁོ་ནི་བརྒྱད་སྟོང་ཙམ་ཡིན་པས་ལྷག་མ་རྣམས་མིང་ཚིག་གསར་བཟོ་ལ་འཛད་མཐའ་མེད་པའི་བང་མཛོད་དུ་ཤེས་པར་བྱའོ།། །།
ལེ་ཚན་ཉི་ཤུ་པ།
ཁྱབ་ཡིག་བཅུ་གསུམ་དང་སླར་བསྡུ།

རྩ་བའི་ས་བཅད་གཉིས་པ་གཞུང་དངོས་ཀྱི་ནང་གསེས་གཉིས་པ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ་ལ། ཁྱབ་ཡིག་ལ་བལྟོས་པའི་ཕྲད་གཞན་དབང་ཅན་དང་ཁྱབ་ཡིག་ལ་མ་བལྟོས་པའི་ཕྲད་རང་དབང་ཅན་བཤད་པ་གཉིས། དེ་ཡང་ཁྱབ་ཡིག་ཅེས་པ་ནི། བོད་ཡིག་ཏུ་ཡི་གེ་འདུས་པའི་རིགས་ཐམས་ཅད་རྗེས་འཇུག་བཅུ་དང་ཡང་འཇུག་གཉིས། མཐའ་མེད་བཅས་བཅུ་གསུམ་གང་རུང་གིས་ཁྱབ་པའི་ཕྱིར་ཁྱབ་ཡིག་བཅུ་གསུམ་ཞེས་བཏགས་པ་དོན་ལ་གནས་ཤིང༌། ཕྲད་གཞན་དབང་ཅན་རྣམས་རང་མདུན་ཁྱབ་ཡིག་གང་ཡིན་པ་དེ་ལ་བལྟོས་ནས་སྦྱར་དགོས་པས་ཁྱབ་ཡིག་ལ་བལྟོས་པའི་ཕྲད་ཅེས་བྱའོ། །དེ་ཡང་དང་པོ་སླར་བསྡུ་ནི། རྩ་བ་ལས་རྗེས་འཇུག་ཡི་གེ་ཞེས་པ་ནས་སླར་བསྡུ་བར་ནི་ཤེས་པར་བྱ་ཞེས་པའི་བར་གྱིས་བསྟན་ཏེ། རྗེ༵ས་སུ་འཇུ༵ག་པའི་ཡི༵་གེ་ག་ང་ད་ན་བ་མ་འ་ར་ལ་ས་བཅུ༵་པོ་ནི༵་མིང་གཞི་ག༵ང་ཡང་རུང་བ་ཞིག་གི༵་མཐ༵ར་ཡོད་ན་ནི་རྗེས་འཇུག་དེ་ག་རང་ཚེག་ཁྱིམ་གོང་མ་དེར་མཐུད་དེ་མིང་གཞི་བྱས་ནས་སྦྱ༷ར་བ༷་གང་ཡིན་པ་དེ༵་ལ༷་ཨཱ་ལི་མཚོན་པའི་རྟགས་བཞི༷་པ་ན་རོ་ཞིག་སྦྱར༷་སོང་ན། སླར་ཤོད་མི་དགོས་པར་བསྡུ་བའི་དོན་དུ་འགྱུར་བ༷ར་ནི༷་ཤེ༵ས་པ༵ར་བྱ༵་ཞེས་གསུངས་ཤིང༌། འདིར་རྗེས་འཇུག་གི་རྗེས་སུ་གོ་ཐོབ་པའི་སྒྲ་སྦྱོར་ཡང་གསལ་བར་བསྟན་ཅིང༌། ཡང་འཇུག་ས་རྗེས་འཇུག་བསྟན་པས་འཐུས་པ་དང༌། མཐའ་མེད་ནི་དོན་དངོས་འ་རྗེས་ཐོབ་ཡིན་པས་འོ་ཐོབ་ལ། ད་དྲག་ལ་ཏེ་སྦྱར་བ་ཕྱིས་ཀྱི་མཁན་པོས་ཞིབ་ཆ་མཛད་པའོ། །
སླར་བསྡུལ་རིགས་གཉིས་ཏེ་མིང་མཐར་སྦྱར་བ་དང༌། ཁྱད་ཚིག་ལ་སྦྱར་བ་གཉིས་ལས། མིང་མཐར་སྦྱར་བ་རི་འོ། །གཟིག་གོ། བུམ་པའོ་ལྟ་བུ་ནི་སླར་བསྡུ་དེ་རང་རྣམ་དབྱེ་དང་པོ་ཡིན་པ་སྟེ། ཆོས་གཞན་ལས་རྣམ་པར་དབྱེ་བ་ཙམ་གྱིས་རང་གི་ངོ་བོ་སྒྲུབ་པ་ཞིག་ཏུ་འགྲོ་ཞིང༌། གཞན་ཁྱད་ཚིག་ལ་སྦྱར་བ་དཔེར་ན་མཛེས་སོ། ཡིན་ནོ། ཆོག་གོ་ལྟ་བུ་ནི་བྱ་བའམ་ཁྱད་པར་གྱི་མཐར་གསལ་བྱེད་ཡིན་གྱི་རྣམ་དབྱེ་མིན། ཡང་མིང་གི་ཆ་ཤས་མཆུ་ཏོ། རི་མོ་སོགས་ལ་ཕྲད་དུ་འཁྲུལ་བར་མི་བྱ་ཞིང༌། ཁ་ཅིག་རྣམ་དབྱེ་དང་པོ་ཞེས་བུམ་པ། ཀ་བ་ཞེས་ཧྲིལ་བུ་དཔེ་བརྗོད་དུ་བཀོད་ནས་དེའི་མིང་མཐའི་པ་བ་རྣམ་དབྱེ་ཡིན་པར་མི་སྟོན་པ་དང་བཀྲ་ཤིས་ཞེས་བརྗོད་པ་ཕྲད་མ་ཞུགས་པའི་དང་པོ་ཡིན་པ་སོགས་ལ་ཞིབ་ཆ་མ་མཛད་པ་རེད། དང་པོར་འགྲོ་བའི་ཕྲད་ཀྱི་ཁོངས་སུ་བདག་སྒྲ་དང་མིང་མཐའི་པ་བ་མང་དག་ཅིག་ཡོད་ལ། གོང་གསལ་ལྟར་སླར་བསྡུའི་ནང་གི་ཁག་གཅིག་དང༌། ཡིན་རེད་ལ་སོགས་པའང་མིང་རྐྱང་གི་མཐར་སྦྱར་ནས་རྣམ་དབྱེ་དང་པོར་འགྲོ་བའང་ཡོད་པས་དང་པོ་འདི་ལ་སླ་བཅོས་སུ་མ་སོང་བར་ཞིབ་དཔྱད་དགོས་པ་ཡོད་དོ།། །།
སླར་བསྡུའི་ཕྲད་ལས་འཕྲོས་པའི་གཏམ།
ལྷན་ཐབས་ཀློག་བྱེད་༨

མཁས་རྣམས་སྤྱི་བོའི་གཙུག་ཏུ་བསྟེན། །སླར་བསྡུ་བ་ལ་ཅུང་ཟད་དཔྱད། །སླར་བསྡུ་ཟླ་སྡུད་རྫོགས་ཚིག་གསུམ། །ཁྱབ་པའི་ཡི་གེ་བཅུ་གསུམ་ལ། །བལྟོས་པའི་ཚུལ་ནི་མཐུན་པ་སྟེ། །མཐའ་རྟེན་དང་གཉིས་བཅུ་གཉིས་དང༌། །མཐའ་མེད་དང་བཅས་བཅུ་གསུམ་པོར། །གོ་སོགས་བཅུ་གཅིག་རང་རང་གིས། །སྒྲ་མཚུངས་རྟགས་མཚུངས་ཅི་རིགས་པས། །སྔོན་གྱི་མཐའ་མའི་གཞན་དབང་དུ། །གྱུར་པའི་སྒྲ་སྦྱོར་འབའ་ཞིག་གོ། །འོན་ཀྱང་ལྗོན་དབང་སོགས་པ་ལས། །སླར་བསྡུ་ཟླ་སྡུད་རྫོགས་ཚིག་རྣམས། །རྣམ་གྲངས་ཡིན་པར་གསུངས་ན་འང༌། །གཟུགས་སོ་ལྟ་བུའི་ཚིག་ཐུང་གི། །ཟླ་བོ་སྡུད་ཙམ་ཟླ་སྡུད་དང༌། །དོན་ཚན་ཆེན་མོའི་རྫོགས་མཚམས་སུ། །རྫོགས་སོ་ལ་སོགས་རྫོགས་ཚིག་ཅེས། །བཏགས་ན་འཇུག་གི་ཚིག་རིང་ལ། །ཟླ་སྡུད་བརྗོད་པ་ཅི་ལ་བདེ། །དེ་ལྟའི་ཐུང་ངུའི་ཟླ་བསྡུ་དང༌། །ཚིག་སྒྲུབ་ཙམ་ལས་དོན་ཆེན་ནི། །མ་རྫོགས་པ་ཡི་སླར་བསྡུ་ལ། །རྫོགས་ཚིག་ཅེས་བཤད་ཨུ་ཚུགས་ཡིན། །
དེ་ལྟར་ངེས་ནས་སླར་བསྡུ་ལ། །བྱ་བར་སྦྱར་དང་མིང་ལ་སྦྱར། །ཁྱད་ཚིག་ཕྲད་ལ་སྦྱར་བ་བཅས། །ནང་གསེས་ཁྱད་པར་ཤེས་པ་གནད། །དེ་ཡང་བུམ་པ་འོ་ལྟ་བུ། །མིང་ལ་སྦྱར་བ་དེ་དག་ནི། །རྣམ་དབྱེ་དང་པོ་མཚན་ཉིད་ཅན། །ཁ་ཅིག་དང་པོ་དང་འབྲེལ་ཟེར། །བྱ་བའི་མཐའ་ཡི་སླར་བསྡུ་ནི། །རྣམ་དབྱེའི་ཐ་སྙད་མི་འཐོབ་ཅིང༌། །ཁྱད་ཚིག་སོགས་ཀྱང་དེ་བཞིན་ནོ། །བྱ་བའི་མཐའ་ཡི་སླར་བསྡུ་ཡང༌། །དུས་གསུམ་གཟུགས་འགྱུར་ཡིན་མིན་གྱི། །ཁྱད་པར་འགའ་ཡང་ཡོད་མཐོང་སྟེ། །གཟུགས་འགྱུར་རྣམས་ལ་སྦྱར་བའི་ཚེ། །གང་ཞིག་འདས་སོགས་སོ་སོར་ནི། །ཡིན་པ་སླར་བསྡུ་དག་གིས་སྟོན། །གཟུགས་མི་འགྱུར་ལ་སླར་བསྡུའི་ཕྲད། །ཐད་ཀར་སྦྱར་ན་འདས་པ་ནི། །ཤས་ཆེར་གོ་ཡི་གཞན་གཉིས་མིན། །དཔེར་ན་རྟོགས་སོ་འདས་པའི་དོན། །མ་འོངས་ད་ལྟར་བརྗོད་ཐབས་བྲལ། །མཛེས་སོ་མཁས་སོ་ལེགས་སོ་སོགས། །ཁྱད་པར་སྟོན་ལ་ཡིན་ཙམ་ལས། །དུས་ཀྱི་ཁྱད་པར་གསལ་མི་ནུས། །གཞན་ཡང་ཕྲད་ཀྱི་མཐར་སྦྱར་བའི། །གོ་སོགས་བཅུ་གཅིག་སླར་བསྡུ་ནི། །རྣམ་དབྱེ་གསལ་བར་ནུས་པ་སྟེ། །མདའ་འཕེན་ས་ནི་འབེན་ལ་འོ། །ཞེས་པ་གཉིས་པའི་བྱ་ཡུལ་གསལ། །རི་བོང་ཟ་མཁན་སྟག་གིས་སོ། །ཞེས་པ་གསུམ་པའི་བྱེད་པོ་གསལ། །རྒྱན་ཆ་འདི་ནི་མཛེས་པར་རོ། །ཞེས་པ་བྱ་བའི་ཕན་ཡུལ་སྟོན། །ཆུ་བོ་གངས་རིའི་རྩེ་ནས་སོ། །ཞེས་པ་འབྱུང་ཁུངས་གསལ་བར་བྱེད། །ཏི་སི་རི་བོ་བོད་ཀྱི་འོ། །ཞེས་པ་ཆ་དང་ཆ་ཤས་ཉིད། །སྟག་མོ་གནས་ས་ནགས་སུ་འོ། །འདི་ནི་བདུན་པ་གསལ་བ་ཡིན། །མདོར་ན་སླར་བསྡུ་སྦྱར་ས་ནི། །མིང་གི་མཐའ་དང་བྱ་བ་ནི། །ཡིན་མིན་གཉིས་ཀྱི་ཁྱད་ཚིག་དང༌། །ཕྲད་མཐར་སྦྱར་བཅས་སོ་སོར་ནི། །མ་འདྲེས་འབྱེད་པ་མཁས་པའི་ལུགས། །ཀུན་གྱིས་དེ་ལྟར་རྟོགས་གྱུར་ཅིག ། །།
ལེ་ཚན་ཉེར་གཅིག་པ།
ལ་དོན་གྱི་སྒྲ་སྦྱོར།

ཕྲད་གཞན་དབང་ཅན་གྱི་གཉིས་པ་ལ་དོན་གྱི་སྐོར་ལ། རྩ་ཚིགས་སུ་རྗེས་འཇུག་ཡི་གེ་བཅུ་རྣམས་ལ། །ཞེས་པ་ནས། དེ་ཉིད་ཚེ་སྐབས་ལ་སྒྲ་ཡིན། །ཞེས་པའི་བར་གྱིས་བསྟན་ཏེ། མིང་གཞིའི་རྗེ༷ས་སུ་འཇུག་པའི་ཡི༷་གེ༷་བཅུ་ཡོད་པ་རྣ༷མས་རིམ་པ་བཞིན་དུ་གནས་པ་ལས༷། ག༵ང་ཡང་རུང་བའི་མིང་གཞིའི་མཐ༵འ་ན༵་རྗེས་འཇུག་བཅུ༵་པ༵་ས་གན༵ས་ཡོད་ན་དེ་ལ༵་མཐུད་དེ་ས་མིང་གཞིར་བྱས་ནས་ཨཱ༵་ལི༵་སྟེ་དབྱངས་རྟགས་གཉིས་པ༵་ཞབས་ཀྱུ་སྦྱ༵ར་བས་སུ་ཞེས་གྲུབ་པ་དང་གཅིག གང༷་ཡང་རུང་བའི་མིང༷་གཞིའི་མཐ༷ར་འ་ཡིག་དངོས་ཤུགས་གང་ཐད་ཡོད་ན༷་དེར་མཐུད་དེ་རྗེས་འཇུག་བརྒྱ༷ད་པ༷་ར་མིང་གཞི་བྱས་པ་དང་དེ༷་མིང་གཞི་བྱས་པ་ལ༷་དབྱངས་རྟགས་གཉི༷ས་པ༷་ཞབས་ཀྱུ་ཨུ༷་ཡ༷ང་སྦྱ༷ར་བ་སྟེ་ར་རུ་གཉིས། ཡང་ག༷ང་རུང་གི་མིང་གཞི་ལ་རྗེས་འཇུག་ང་ད་ན་མ་ར་ལ་ཡོད་ན་དེའི་མཐ༷འ་ན༷་རྗེས་འཇུག་གསུམ་པ༷་ད་ཡིག་གན༷ས་པ༷་ལ༷་ཨ༷འ་ལི་གཉིས་པ༷་ཞབས་ཀྱུ་སྦྱ༷ར་བས་དུ་དང༌། རྗེས་འཇུག་བཞི༷་པ༷་ན་དང་དགུ་པ༷་ལ་ཡིག་གཉིས་དབྱངས་རྟགས་མ་དགོས་པ་དེ་ག་དངོ༷ས་ཀྱ༷ང་སྟེ་ཞེས་དང༌། གཞན་ཡང་ཕྱིས་ཀྱི་མཁས་པ་རྣམས་ཀྱིས་ག་བ་ད་དྲག་བྱུང་ན་དེ་མཐར་ཏུ་སྦྱར་དགོས་པའི་རྣམ་བཞག་མཛད་པ་བཅས། སུ་ར་རུ་དུ་ན་ལ་ཏུ་བདུན་པོ་ནི་དོན་གྱི་སྒོ་ནས་དབྱེ་ན་ལ༷ས་ཏེ་རྣམ་དབྱེ་གཉིས་པ་ལས་སུ་བྱ་བ་ད༷ང༌། ཆེད༷་དེ་རྣམ་དབྱེ་བཞི་པ་དགོས་ཆེད་ད༷ང༌། རྟེན་གན༷ས་ཏེ་རྣམ་དབྱེ་བདུན་པ་ད༷ང༌། དེ༷་ཉིད་དང་ཚེ་སྐབ༷ས་བཅས་དོན་རྣམ་པ་ལྔ་ལ༷་འཇུག་པའི་ལ་སྒྲ༷་སྟེ་ལ་དོན་གྱི་ཕྲད་ཡི༷ན་ཞེས་གསུངས་སོ། །
ལ་དོན་གྱི་ཕྲད་བདུན་པོའི་ནང༌། ན་ལ་ཕྲད་རང་དབང་ཅན་ཡིན་པ་ཕུད། དེ་བྱིངས་ལྔ་པོ་ཕྲད་གཞན་དབང་ཅན་ཡིན་པས་ལ་དོན་ཁྱབ་ཡིག་ལ་བལྟོས་པའི་ཕྲད་གཞན་དབང་ཅན་དུ་བགྲངས་ཡོད། །
ལེ་ཚན་འདིར་རྩ་བའི་དགོངས་པ་འགྲེལ་སྟངས་སྐོར་དང༌། ཁྱབ་ཡིག་བཅུ་གསུམ་གྱི་ངོས་འཛིན། ཐོན་མིས་དངོས་སུ་གསུངས་པ་ལ་དོན་དྲུག་དང་ཕྱིས་ཀྱི་ཁ་སྐོང་གཅིག་གང་དང་གང་ཡིན་ཤེས་དགོས་སོ། །
ལེ་ཚན་ཉེར་གཉིས་པ། ལས་སུ་བྱ་བ།
ལ་དོན་གྱི་སྐོར་ཁག་གཉིས་པ་རྣམ་དབྱེ་གཉིས་པ་ལས་སུ་བྱ་བ་བཤད་པ་ལ་ངེས་ཚིག་དང་དབྱེ་བ་དཔེ་བརྗོད་བཅས་ཀྱིས་བསྟན་པར་བྱ་སྟེ། ལ་དོན་ཞུགས་པ་ན་བྱ་བའི་ཡུལ་དང་བྱ་བ་གཉིས་སོ་སོར་འབྱེད་ཅིང་གཙོ་བོར་བྱ་བའི་ཡུལ་སྟོན་པ་ཞིག་ལ་ལས་སུ་བྱ་བར་འདོད་དེ། བྱ་བའི་ཡུལ་ལ་ཡང་བྱ་བ་འཇུག་པའི་ཡུལ་ཤིང་ལ་སྟ་རེ་བསྣུན་ཅེས་པར་ཤིང་དེ་གཅོད་པའི་བྱ་བ་ཐད་ཀར་འཇུག་པའི་ཡུལ་ཡིན། ནགས་ཚལ་དུ་ཤིང་གཅོད་ཟེར་བ་ན་ནགས་ཚལ་ནི་ཤིང་གཅོད་པའི་བྱ་བ་སྤེལ་ཡུལ་ཡིན་པ་ལས་ནགས་ཚལ་དེ་རང་གཅོད་པའི་བྱ་བ་འཇུག་ཡུལ་མིན། ཤོག་བུར་ཡི་གེ་བྲིས་ལྟ་བུར་མཚོན་ན་ཤོག་བུ་བྱ་བ་འཇུག་ཡུལ་དང༌། སློབ་ཁང་དུ་བྲིས་ཟེར་ན་སློབ་ཁང་བྱ་བ་སྤེལ་ཡུལ་ཡིན་གྱི་འཇུག་ཡུལ་མིན་པར་ཤེས་པར་བྱའོ། །
དེ་ལྟར་ངེས་ནས་གཉིས་པ་ལས་སུ་བྱ་བ་ལ་ནང་གསེས་ཀྱི་དབྱེ་བ་ཡོད་དེ། ཞིང་ལ་ཆུ་བཏང་ནི་བྱ་བ་འཇུག་ཡུལ། ཚོགས་ཁང་དུ་གྲོགས་པོ་འཛོམས་ནི་བྱ་བ་སྤེལ་ཡུལ། ཉི་འོད་ཕྱོགས་བཞིར་འཕྲོས་ནི་ཡུལ་དུ་མ། རྟ་ལ་སྒ་སྲབ་སྤྲས་ནི་བྱ་བ་དུ་མ། མེ་འབར་བ་ལ་ཆུ་བཤོ་ནི་བྱ་བ་ཡུལ་གྱུར། ཤྭ་བ་ལ་མདའ་འཕངས་ནི་ཡུལ་ལས་གཅིག་པ། ཤོག་བུར་ཡི་གེ་བྲིས་ཡུལ་ལས་ཐ་དད། ཆུ་ལ་ཟམ་པ་མ་བཙུགས་ནི་གཉིས་པ་རྗེས་མཐུན་དུ་ཤེས་དགོས། གོང་གསལ་དེ་དག་ལས། བྱ་བ་ཡུལ་འགྱུར་ཞེས་པ་ནི་ལ་དོན་བྱ་བ་ཞིག་ལ་སྦྱར་ནས་དེ་བྱ་བ་ཕྱི་མ་འཇུག་པའི་ཡུལ་དུ་གྱུར་པ་ཞིག་སྟེ། ལོག་པར་སྨྲ་བ་ལ་དགག་ལྟ་བུ་རེད། ཡུལ་ལས་ཐ་དད་མ་དད་གཉིས་ནི་རྟགས་འཇུག་གི་སྐབས་ནས་ཀྱང་གསལ་བར་འགྱུར་ཏེ་ཤིང་ནི་བཅད་ཡུལ་ཡིན་ལ་གཅད་བྱའི་ལས་ཀྱི་དངོས་པོའང་ཡིན་པས་ཡུལ་ལས་གཅིག་པ་དང༌། ཤོག་བུ་ནི་འབྲི་ཡུལ་ཡིན་ཀྱང་བྲི་བྱའི་ལས་ཀྱི་དངོས་པོ་ནི་ཡི་གེ་ཡིན་པས་ཡུལ་ལས་ཐ་དད་ཡིན་པ་རེད། །
ལེ་ཚན་ཉེར་གསུམ་པ། དགོས་ཆེད།

ལ་དོན་གྱི་སྐོར་ཁག་གསུམ་པ་རྣམ་དབྱེ་བཞི་པ་དགོས་ཆེད་ནི། ལ་དོན་ཞུགས་པའི་ཚེ། ཕན་ཡུལ་དང་ཕན་པའི་བྱ་བ་གཉིས་སོ་སོར་འབྱེད་ཅིང་གཙོ་བོར་ཕན་ཡུལ་སྟོན་པ་ཞིག་སྟེ། དེ་ལ་ཕན་པའི་ཡུལ་ཞེས་པར་བྱ་བའི་ཕན་ཡུལ་དང༌། དངོས་པོའི་ཕན་ཡུལ་གཉིས་ཡོད། བྱ་བའི་ཕན་ཡུལ་ལམ་བྱ་བ་ཡིན་པའི་ཕན་ཡུལ་ནི། དཔེར་ན་ཆུ་ལེན་པར་འགྲོ་ཞེས་བརྗོད་ཚེ་ལེན་པ་ནི་ཕན་ཡུལ་ཡིན་ཅིང་འགྲོ་བའི་བྱ་བ་དེས་ལེན་པ་ལ་ཕན་པ་ལྟ་བུ་ཡིན་པས་དེ་ལྟར་འཇོག །ཡང་དངོས་པོའི་ཕན་ཡུལ་ནད་པར་སྨན་སྦྱིན་ལྟ་བུ་ཐད་ཀར་ནད་པ་དེ་ལ་ཕན་པར་འཇོག་དགོས་ཏེ། སྨན་དེས་ངེས་པར་ཕན་པའི་ངེས་པ་མེད་ཀྱང་སྦྱིན་པ་པོ་སྨན་པས་སྐུལ་སློང་གི་ཆ་ནས་ཕན་སེམས་ལྡན་པ་དང་སྤྱིར་བཏང་ནད་སེལ་བར་སྨན་གྱིས་ཕན་པ་ཡོངས་གྲགས་ཡིན་པས་དེ་ལྟར་འཇོག །དགོས་པ་གསལ་བྱེད་ཆེད་སླད་དོན་ཕྱིར་རྣམས་སྦྱར་ཡོད་ན་བཞི་པ་དགོས་ཆེད་ལ་རྩོད་མེད་ཡིན། ཡང་ཕན་ཡུལ་གསལ་ཙམ་ལས་བྱ་བ་མི་འཇུག་པའང་ཡོད་དེ། ཞལ་འདེབས་འབུལ་ས་ཧཕེ་གླིང་བཀྲེས་ལྟོགས་མནར་བ་རྣམ་ལ་ཡིན་ཞེས་དངུལ་མ་བཏང་གོང་ནས་བརྗོད་དུ་ཡོད་ཀྱང་སྤྲད་པའི་བྱ་བ་དངོས་བྱས་མེད་པ་ལྟ་བུ་རེད། བར་གྱི་རྣམ་དབྱེ་བསྡུས་པའི་དགོས་ཆེད་ཡོད་པ་ནི་ཚིག་སྡུད་དུ་འགྲོ་བ་སྟེ། དབུལ་པོ་ནོར་གྱིས་བསྐྱངས་ལྟ་བུ་དོན་ཐོབ་ཏུ་དབུལ་པོ་ལ་ཞེས་ཡོད་པ་ཡང་སྐབས་ཐོག་ཟོར་ཡང་བར་བྱས་ནས་མ་བྲིས་པ་ལྟ་བུ་རེད། །
དེ་ལྟར་ལམ་ཙམ་ངེས་ནས་དཔེས་བསྟན་པ་ལ། སློབ་ཚན་ཉན་པར་འགྲོ་ལྟ་བུ་ནི་བྱ་བའི་ཕན་ཡུལ། སློང་བ་པོར་ཟས་སྦྱིན་ནི་དངོས་པོའི་ཕན་ཡུལ། མི་དམངས་ཀྱི་དོན་དུ་ལས་དོན་བསྒྲུབས་ནི་དགོས་པ་གསལ་བྱེད་ཞུགས་པ། ཕྲུ་གུ་ལ་གཡོགས་བྱེད་གོས་བཙེམས་ནི་ཕན་ཡུལ་གསལ་ཙམ། ཁྱི་ལྟོ་སྟེར་ཟེར་ན་བར་གྱི་རྣམ་དབྱེ་བསྡུས་པ། རྟ་ལ་རྩྭ་མ་སྦྱིན་ལྟ་བུ་ནི་བཞི་པ་རྗེས་མཐུན་ཡིན་ནོ། །
ཚིག་སྡུད་རབ་དབྱེ། ༼ལྷན་ཐབས་ཀློག་བྱེད་༩༽

སམ་བྷོ་ཊ་དང་འདར་ལོ་ཙཱ། །དྲན་པའི་ཡེ་ཤེས་སོགས་ལ་འདུད། །དེ་རྣམས་བཞེད་པའི་ཚིག་སྡུད་ཀྱི། །དོན་རྣམས་སྡོམ་ཚིག་ཐུང་ངུར་བྱ། །བཀྲམ་པའི་ཚིག་སྦྱོར་ཉུང་ངུ་རུ། །བསྡུས་པར་བྱས་པའི་ཚིག་སྡུད་ནི། །རྣམ་པ་དྲུག་ཏུ་དབྱེ་བ་སྟེ། །མི་ཟད་པ་དང་དེའི་སྐྱེས་བུ། །ཟླས་དབྱེ་བ་དང་འབྲུ་མང་སྡུད། །ལས་འཛིན་ཕྱོགས་གཉིས་བསྡུ་བ་འོ། །སྔ་ཕྱི་གཉིས་ལས་སྔ་མ་ནི། །གཙོ་བོར་གྱུར་ལ་མི་ཟད་པར། །གསུངས་ཀྱང་བོད་ཀྱི་སྐད་འགྲོས་ལ། །མེད་པས་ལོགས་སུ་དབྱེར་མ་མཛད། །ཚིག་ཕྱིའི་དོན་ནི་གཙོར་གྱུར་པ། །ཕྱོགས་གཉིས་པ་དང་དེའི་སྐྱེས་བུ། །དེ་ཡང་ཕྱོགས་གཉིས་པ་ལ་ནི། །རྣམ་གྲངས་སྡུད་དང་བ་གཉིས་སྡུད། །ཐ་སྙད་བྱས་ཀྱང་དོན་ལ་མཐུན། །དེ་ཡི་སྐྱེས་བུའི་བསྡུ་བ་ནི། །བྱེད་པའི་ཚིག་གི་མདོར་བསྡུས་ཏེ། །བྱ་བྱེད་ངག་དང་ཕྱོགས་འབྲེལ་བའི། །ལས་ནས་གནས་གཞི་བར་གྱི་དྲུག །སྔ་ཕྱི་གཙོ་ཕལ་མེད་པ་ལ། །ཟླས་དབྱེ་ལས་འཛིན་བསྡུ་བ་གཉིས། །སྟོབས་དང་ལྡན་པའི་སྡུད་པའང་ཟེར། །གཉིས་དང་དེ་བས་མང་ཡང་རུང༌། །གོང་ལ་རྣམ་དབྱེ་མ་དགོས་པར། །ཕྱི་མར་སྦྱར་བས་འཐུས་པ་ལ། །ཟླས་དབྱེ་བསྡུ་བའི་ཐ་སྙད་བྱས། །ཁྱད་གཞི་ཁྱད་ཆོས་གཞི་མཐུན་དུ། །སྡུད་ལ་ལས་འཛིན་བསྡུ་བ་སྟེ། །བྱེ་བྲག་སྡུད་པ་ཞེས་ཀྱང་བྱ། །དངོས་ཚིག་གཙོ་བོར་མི་འགྱུར་ཞིང༌། །དེ་འབྲེལ་གཞན་ཞིག་གཙོར་གྱུར་པ། །འབྲུ་མང་བསྡུ་བའི་ཚིག་སྡུད་དེ། །གཞན་གྱི་ཚིག་མདོར་བྱས་པའང་ཡིན། །
དེ་དག་དཔེ་ཡིས་བསྟན་པར་ནི། །མི་ཟད་བསྡུ་བ་མ་གསུངས་ཀྱང༌། །སོགས་དང་རྣམས་དང་ཇི་སྙེད་སོགས། །ཚིག་ནུས་ལས་ནི་མང་པོ་ཞིག །ཤུགས་ལ་གོ་བར་འགྱུར་བ་སྟེ། །བདག་སོགས་སེམས་ཅན་ལྟ་བུ་ནི། །གང་གའི་བྱེ་མས་བགྲང་བར་ཡང༌། །མི་ཟད་པ་རྣམས་བསྡུས་པའི་ཕྱིར། །མི་ཟད་བསྡུ་བ་ཡོད་པར་སྙམས།  །
ལམ་དུ་འགྲོ་ལ་ལམ་འགྲོ་དང༌།  །གཉིས་ཀྱིས་འཐུང་ལ་གཉིས་འཐུང་དང༌། །ལུས་ཕྱིར་སྦྱིན་པས་ལུས་སྦྱིན་དང༌། །མངལ་ལས་སྐྱེས་པ་བུ་མངལ་སྐྱེས། །ཉི་མའི་འོད་ལ་ཉི་འོད་དེ། །སེམས་སུ་གནས་ལ་སེམས་གནས་བཅས། །བྱ་བྱེད་ཚིག་དང་འབྲེལ་བ་ཡི། །ལས་ལ་སོགས་པའི་དྲུག་གི་དཔེས། །དེ་ཡི་སྐྱེས་བུའི་བསྡུ་བ་མཚོན། །ཟླས་དབྱེ་བ་ནི་གཉིས་ལ་བཤད། །འོན་ཀྱང་མང་ཡང་རུང་བར་གསུངས། །མཁས་ཤིང་གྲུབ་པའི་པཎ་ཊི་ཏ། །ཞེས་པ་ཕྱི་མའི་འབྲེལ་སྒྲ་ཡིས། །སྔ་མར་གོ་ཆོད་བསྡུས་པས་ན། །གཉིས་ཀྱི་ཟླས་དབྱེ་བསྡུ་བ་ཡིན། །མཁས་བཙུན་བཟང་པོའི་བླ་མ་ལ། །ཕྱག་འཚལ་ཞེས་པ་མང་པོའི་ནི། །ཟླས་དབྱེ་བསྡུ་བའི་དཔེ་རུ་འགྱུར། །
འབྲུ་མང་བསྡུ་བ་དཔེ་ཙམ་ན། །སྲིད་པ་ཞི་བ་གཉིས་པོའི་མིང༌། །སྲིད་ཞི་ཞེས་ནི་བསྡུ་བ་དང༌། །གང་བ་ཟག་པ་ཡིན་པ་ལ། །གང་ཟག་ཅེས་ནི་བརྗོད་པ་དང༌། །སྡུག་བསྔལ་བདེན་པར་སྡུག་བདེན་ཞེས། །བརྗོད་པ་དག་ལས་ཤེས་པར་བྱ། །
ལས་འཛིན་བསྡུ་ནི་གཞི་ཆོས་གཉིས། །དབྱེར་མེད་གཅིག་ཏུ་བསྡུ་བ་སྟེ། །ཙན་དན་ཡིན་ལ་མདོག་ཀྱང་དཀར། །ཙན་དན་དཀར་པོ་བརྗོད་ཅིང་བསྡུས། །ཁང་པ་ཡིན་ལ་གྲུ་བཞིའང་སྟེ། །ཁང་པ་གྲུ་བཞི་ཞེས་ལྟར་རོ། །
བ་གཉིས་བསྡུས་སམ་ཕྱོགས་གཉིས་ནི། །གྲངས་དང་མིང་གཉིས་སྡུད་པ་སྟེ། །ཕུང་པོ་ཡིན་ལ་ལྔ་ཡང་ཡིན། །དེ་ལ་ཕུང་པོ་ལྔ་ཞེས་སྡུད། །ལྔ་ཡི་བྱེ་བྲག་མ་སྨྲོས་ཀྱང༌། །བྱེ་བྲག་ཡོད་པ་བསྡུས་པས་གོ། དེ་རིགས་ཕྱོགས་གཉིས་སྡུད་པ་དང༌། །རྣམ་གྲངས་སྡུད་པའི་ཁོངས་སུ་གཏོགས། །
ཐུང་ངུའི་ཚིག་ཏུ་སྡུད་པ་ཡིས། །དོན་གྱི་སྟོན་ཚུལ་རྟོགས་འགྱུར་ན། །ཅུང་ཟད་རིང་བའི་ཚིག་སྒྲུབ་དང༌། །ཚིག་སྦྲེལ་རྣམས་ལ་རྨོངས་མི་འགྱུར། །
མངྒ་ལམ། །
ལེ་ཚན་ཉེར་བཞི་པ། རྟེན་གནས།

ལ་དོན་གྱི་བཤད་པ་ཁག་བཞི་པ་རྣམ་དབྱེ་བདུན་པ་རྟེན་གནས་ཀྱི་སྐོར་ལ། རྟེན་གནས་ཞེས་པ་ནི། ལ་དོན་ཞུགས་པའི་ཚེ། ལྡན་གཞི་དང་ལྡན་ཆོས་སོགས་སོ་སོར་འབྱེད་ཅིང༌། གཙོ་བོར་ལྡན་གཞི་སོགས་སྟོན་པ་ནི་བདུན་པ་ཡིན། འདིར་སོགས་སྒྲ་སྦྱར་བ་ནི་རྣམ་དབྱེ་བདུན་པར་རྟེན་དང་བརྟེན་པ་སོགས་ཀྱང་ཡོད་པས་ཏེ། དཔེར་ན་རྟེན་ལྷ་ཁང་དང་བརྟེན་པ་ལྷ་སྐུ་ལྟ་བུ། སྤང་ལ་མེ་ཏོག་ཤར་ལྟ་བུ་ཤར་བའི་བྱ་བ་དེ་སྤང་དུ་བྱུང་བ་ཚུལ་གྱི་བདུན་པ་དང་ཙན་དན་ལ་དྲི་ཡོད་ལྟ་བུ་ལྡན་གཞི་ལྡན་ཆོས་ཡིན་པ་སོགས་བདུན་པ་འདི་ལ་ཞིབ་པར་དབྱེ་ན་མང་དུ་འགྱུར་ཏེ། སངས་རྒྱས་སུ་སྙིང་རྗེ་ཡོད་ལྟ་བུ་ནི་ངོ་བོར་ཡོད་པ། མེ་ཏོག་ལ་མཛེས་ཉམས་ཡོད་ནི་རྣམ་པར་ཡོད་པ། བུ་ལ་ཕ་མ་ཡོད་ནི་རྒྱུར་ཡོད་པ། སྡིག་པར་རྣམ་སྨིན་ཡོད་ནི་འབྲས་བུར་ཡོད་པ། དགེ་རྒན་ལ་ཡོན་ཏན་ཡོད་ནི་ཁྱད་ཆོས་སུ་ཡོད་པ། ཤིང་ལ་ཡལ་ག་ཡོད་ནི་ཆ་ཤས་སུ་ཡོད་པ། སྤྱི་འབངས་ལ་ཁེ་དབང་ཡོད་ནི་བདག་དབང་དུ་ཡོད་པ། རི་བོང་ལ་ཚང་ཡོད་ནི་རྟེན་དུ་ཡོད་པ། ཚང་དུ་རི་བོང་ཡོད་ནི་བརྟེན་པར་ཡོད་པ། རང་རྒྱལ་ལ་མཛའ་གྲོགས་རྒྱལ་ཁབ་ཡོད་ནི་མཐུན་ཕྱོགས་སུ་ཡོད་པ། རང་རྒྱུད་ལ་ཉོན་མོངས་ཡོད་ནི་མི་མཐུན་ཕྱོགས་སུ་ཡོད་པ། སྒོ་འགྲམ་དུ་ཉི་མ་སྤྲོ་ནི་བྱ་བའི་གནས་ཙམ། ལུས་པོར་འདོམ་གང་ཡོད་ནི་ཚད་དུ་ཡོད་པ་སོགས་ཞིབ་པར་དཔྱད་ན་བདུན་པ་ནང་གསེས་སུ་དེ་དག་གོ་བ་སྟེར་ཚུལ་མི་འདྲ་བ་ཞེ་གཅིག་ཡིན་པ་ཤེས་པར་བྱའོ། །

ལེ་ཚན་ཉེར་ལྔ་པ། དེ་ཉིད།

ལ་དོན་གྱི་སྐོར་ལས་དེ་ཉིད་ཅེས་པ་གང་ཞེ་ན། བྱ་ལས་ངོ་བོ་གཅིག་ཏུ་སོང་བ་གོ་བར་འགྱུར་བའི་ལ་དོན་གྱི་ཕྲད་རྣམས་ཏེ། འདིར་བྱ་ཞེས་པ་བྱ་བ་དང༌། ལས་ཞེས་པ་ལས་ཀྱི་དངོས་པོ་སྟེ། དཔེར་ན་ཤིང་མེ་རུ་འབར་ཞེས་པ་དེ་ཉིད་དུ་བཞག་པ་ལ་རྒྱུ་མཚན་གཉིས་མཐོང་སྟེ། གཅིག་ནི་ཤིང་དེ་མེ་འབར་བྱེད་དུ་སོང་བ་དང༌། མེས་ཤིང་བསྲེགས་ཏེ་འབར་བཞིན་པའི་ཚེ་ན། ཤིང་དང་མེ་ཕན་ཚུན་བལྟོས་པའི་ཚུལ་གྱིས་གནས་ཏེ་སོ་སོར་འབྱེདདཀའ་བ་དང༌། གཞན་ཞིག་ནི་འབར་བ་གང་ཡིན་པ་དེམེ་ཡིན་པ་དང༌། མེ་གང་ཡིན་པ་འབར་བའང་ཡིན་པའི་ཆ་ནས་གཅིག་ཏུ་སོང་བ་ལྟ་བུ་ལ་དེ་ཉིད་ཅེས་བརྗོད། ཞིབ་པར་ན་དེ་ཉིད་ལའང་དབྱེ་བ་ཡོད་དེ། མཚོ་རུ་འཁྱིལ་ནི་བྱ་ལས་དབྱེར་མེད། འབྲས་བུར་བཏགས་ནི་བྱ་བྱེད་དབྱེར་མེད། སེམས་སུ་འཆར་ནི་ཡུལ་ཡུལ་ཅན་དབྱེར་མེད། ལེགས་པར་སྤེལ་ནི་བྱ་ཐབས་དབྱེར་མེད། གསེར་རྒྱན་དུ་བརྡུང་ནི་རང་བཞིན་དབྱེར་མེད། སྟོང་པ་ཉིད་དུ་གྱུར་ནི་ཆོས་དང་ཆོས་ཅན་དབྱེར་མེད། མཆོག་ཏུ་བསྔགས་ནི་ཚིག་དོན་དབྱེར་མེད། ལྕགས་གསེར་དུ་བསྒྱུར་ནི་རྫས་དབྱེར་མེད། མྱུར་དུ་བསྐྱོད་ནི་བྱ་ཚུལ་དབྱེར་མེད་སོགས་ལྟ་བུའོ། །
དེ་ཡང་གསུང་རབ་རྒྱ་མཚོས། དངོས་པོའི་རང་བཞིན་བརྗོད་པ་དང༌། །བྱ་བ་དང་ནི་བྱ་བའི་ཡུལ། །ཐ་མི་དད་པར་སྟོན་པ་ལ། །དེ་ཉིད་ཅེས་པར་བརྗོད་པ་ཡིན། །ཞེས་གསུངས་པ་ལེགས་སོ། །ལ་དོན་ལས་ན་དང་ལ་གཉིས་དེ་ཉིད་ལ་འཇུག་པ་དཔེར་བརྗོད་དཀོན་ཙམ་ལས། མེད་པ་ནི་མ་ཡིན་པས་གོང་གི་ཁྱད་པར་དེ་དག་དང་མཐུན་པར་ནན་ཏན་ཚོལ་དང་རྙེད་པར་འགྱུར་རོ། །
ལེ་ཚན་ཉེར་དྲུག་པ། ཚེ་སྐབས།

ཚེ་སྐབས་འཆད་པ་ལ། ཚེ་སྐབས་ཞེས་པ་ལ་དོན་གང་ལ་སྦྱར་བ་ན་དུས་ཚིགས་ངེས་ཅན་ཞིག་སྟོན་པར་འགྱུར་བ་སྟེ། དབྱར་ཁར་ཆར་པ་བབས་ལྟ་བུ་ཆར་འབབ་པའི་དུས་ཚོད་གསལ་བ་ལྟ་བུ་རེད། ཚེ་སྐབས་ལའང་ནང་གསེས་སུ་དབྱེ་ན་དཔེ་མཚོན་གྱིས་བསྟན་པར་བྱ་སྟེ་དཔྱིད་ཀར་ཁུ་བྱུག་སླེབས་ནི་དུས་ཀྱི་མཚམས་འཛིན། དཔོན་གནས་སུ་དཔོན་ཞྭ་གྱོན་ནི་གནས་ཀྱི་མཚམས་འཛིན། ཞིང་བརྔ་སྐབས་ཟོར་བ་བརྡར་ནི་བྱ་བའི་མཚམས་འཛིན། ནམ་ལངས་ན་མུན་པ་སེལ་ནི་གཞན་བསེལ་གྱི་མཚམས་འཛིན། ཕྱི་ལོའི་ལོ་གསར་ལ་ལྷ་སར་འགྲོ་ནི་མ་འོངས་པའི་མཚམས་འཛིན། འདས་མཆོད་དུ་མཆོད་པ་བཤམས་ནི་རྗེས་དྲན་གྱི་མཚམས་འཛིན། རྗེས་སུ་མཇལ་ཡོང་ནི་དུས་ངེས་མེད་ཀྱི་མཚམས་འཛིན། དེ་བཞིན་དུ་རྗེས་མཐུན་འགྲོ་བའང་ཡོད་དོ། །སྤྱིར་ན་ལ་དོན་གྱི་མདུན་དུ་སྐབས་དང༌། ཚེ་དང་དུས་སྒང་རན་ཡོད་ན་ཚེ་སྐབས་ཡིན་པར་ཐེ་ཚོམ་མི་དགོས་ཤིང༌། ཚེ་སྐབས་བདུན་པའི་ནང་ཚན་དང་དེ་ཉིད་གཉིས་པའི་ནང་ཚན་དུ་བསྡུ་ཚུལ་ཞིག་ཡོད་པ་ནི་ཨུ་ཚུགས་ཀྱི་ལས་ཀ་ལས། ཁོངས་གཏོགས་ཡིན་པའི་རྒྱུ་མཚན་གང་ཡང་མེད་པས། དེ་གཉིས་རྣམ་དབྱེ་མིན་པར་འཇོག་པ་ཁམས་གཙང་ཞིང༌། གལ་ཆེ་བ་ཞིག་ནི་ལ་དོན་གྱི་དོན་སྦྱར་རྣམ་པ་ལྔ་པོ་ཕན་ཚུན་མ་འཁྲུལ་བ་ཞིག་དགོས་པས། གོང་གསལ་སློབ་ཚན་རྣམས་སུ་གཉིས་བཞི་བདུན་པ་དང༌། དེ་ཉིད་ཚེ་སྐབས་རྣམས་ལ་སོ་སོའི་ངེས་ཚིག་ཁ་གསལ་བཀོད་པ་ལྟར། གཉིས་པ་དང་བཞི་པའི་དབར་བྱ་བ་དང་ཡུལ་གྱི་འབྲེལ་བ་ཡིན་པ་མཚུངས་རུང་ཕན་ཡུལ་ཡིན་མིན་གྱིས་ཁྱད་པར་གསལ་བ་དང༌། བདུན་པ་ནི་བྱ་བ་ཡུལ་གྱི་འབྲེལ་བ་གང་ཡང་མེད་པ། དེ་ཉིད་ནི་རང་བཞིན་དབྱེ་བ་མེད་པ་ལ་སོགས་པའི་དོན་ཅན། ཚེ་སྐབས་ནི་དུས་གསལ་བྱེད་ཡིན་པ་ལས་བྱ་བྱེད་ཀྱི་འབྲེལ་མེད་སོགས་སྤུ་རིས་འབྱེད་པ་གལ་ཆེའོ། །
ལེ་ཚན་ཉེར་བདུན་པ། ནའི་འཇུག་པ།

གོང་གསལ་ཐོན་མིས་དངོས་སུ་གསུངས་པའི་ལ་སྒྲའི་དོན་གྱི་འཇུག་པ་ལྔ་སོང་ནས། འོ་ན་སུ་ར་རུ་དུ་ན་ལ་བདུན་འབྱུང་མ་ཐག་དེ་དག་ལ་དོན་གྱི་གོང་གསལ་དོན་ལྔ་པོ་གང་རུང་སྟོན་པའི་ཁྱབ་བམ་ཞེ་ན། མ་ཁྱབ་སྟེ། སྔ་སྲོལ་ན་ལ་གཉིས་ཀྱི་འཇུག་པ་བཅུ་བཞི་བཞག་ཚུལ་ཡོད་པ་ལས། ནའི་འཇུག་པའི་སྡོམ་ནི། ན་ཞེས་བྱ་བའི་ཚིག་གི་དོན། །དམིགས་ཀྱིས་འབྱེད་དང་རྒྱུ་མཚན་དང༌། །རྒྱུ་མཚན་དོན་གྱིས་སྟོན་པ་དང༌། །ཕྱི་ཚིག་དེ་གཞན་སོགས་སྟོན་དང༌། །འོས་པར་དཀའ་བ་ཆ་འཛིན་ལས། །ཕྱི་ཚིག་ངེས་པར་བྱེད་པ་དང༌། །དེ་ལས་ཟློག་པ་ཉིད་དང་ནི། །འགལ་བའང་མི་འགལ་སྟོན་པ་དང༌། །སྨོན་དང་འདྲི་དང་ཐེ་ཚོམ་གཞི། །ཞེས་དང་དེ་དག་གི་དཔེར་བརྗོད་ཀྱང་གཞན་དུ་ཡོད་ཀྱང་འདིར་ཆེད་བཀོད་བྱ་ན། དམིགས་ཀྱིས་འབྱེད་པ་ནི་ཡོན་ཏན་དགོས་ན་བརྩོན་འགྲུས་སྐྱེ་ལྟ་བུ། རྒྱུ་མཚན་སྟོན་པ་ནི་དུ་བ་ཡོད་ན་མེ་ཡོད་ལྟ་བུ། རྒྱུ་མཚན་དོན་གྱིས་སྟོན་པ་ནི་བརྟག་དཔྱད་མ་བྱས་ན་སྐད་ཆ་ཤོད་དབང་མེད་ལྟ་བུ། དབྱར་དུས་སྤང་ལྗོངས་སུ་མེ་ཏོག་ཤར་ན་དགུན་དུས་ཁ་བས་འགེབས་སོ་ལྟ་བུ་ནི་ཕྱི་ཚིག་དེ་གཞན་སོགས་སྟོན། འོས་པར་དཀའ་བ་ཆ་འཛིན་ལས་ཕྱི་ཚིག་ངེས་པར་བྱེད་པ་ནི་གྲྭ་པས་འདུལ་ཁྲིམས་མ་བསྲུང་ན་མི་ནག་གིས་ག་ནས་བསྲུང་ཞེས་པ་ལྟ་བུ། དེ་ལས་ཟློག་པ་ཉིད་ཅེས་པ་ནི། འོས་པ་ཆ་འཛིན་གྱིས་ཕྱི་ཚིག་ངེས་པར་བྱེད་པ་ཡིན་ཏེ། ཁྱེད་ཀྱིས་ཡོན་ཏན་སྦྱང་ན་ངས་ཀྱང་སྦྱོང་གི་ཡིན་ལྟ་བུ། འགལ་བའང་མི་འགལ་བར་སྟོན་པ་ནི་ཀུན་རྫོབ་ཏུ་བདེན་ན་དོན་དམ་དུ་རྫུན་ལྟ་བུ། སྨོན་པ་ནི། ཕྱུག་པོར་གྱུར་ན་ཅི་མ་རུང་ལྟ་བུ། འདྲི་བ་ནི་ང་ཁྱེད་ཀྱི་བཙར་ཡོང་ན་ཨེ་འགྲིག་ལྟ་བུ། ཐེ་ཚོམ་ནི་གཞུང་ཆེན་མོ་སྦྱང་ན་མཐར་ཕྱིན་ཐུབ་ཨེ་ཡོང་ལྟ་བུའོ། །
ཙོང་ཁ་པས། སྡུག་བདེན་ཉེས་དམིགས་བསམ་ལ་མ་འབད་ན། །ཐར་པ་དོན་གཉེར་ཇི་བཞིན་མི་སྐྱེ་ཞིང༌། །ཀུན་འབྱུང་འཁོར་པའི་འབྱུང་རིམ་མ་བསམ་ན། །འཁོར་པའི་རྩ་བ་གཅོད་ཚུལ་མི་ཤེས་པས། །ཞེས་པའི་ནང་ན་སྒྲ་གཉིས་པོ་དེ་ན་ལའི་འཇུག་པ་གཞན་ཡིན་ནམ། ཡིན་ན་ནང་གསེས་གར་གཏོགས་སེམས་ཤིག །
ལེ་ཚན་ཉེར་བརྒྱད་པ། ལའི་འཇུག་པ།

ལ་དོན་མ་ཡིན་པའི་ལའི་འཇུག་པའི་སྡོམ་ནི། ལ་ནི་སྡུད་དང་སྦྱོར་བ་དང༌། །སྨོན་དང་ཚད་འཛིན་བཞི་ལ་འཇུག །ཅེས་གསུངས་ཏེ། སྐད་ནི་ཡི་གེའི་འབྱུང་ཁུངས་ཡིན་ལ། བསམ་བློ་མཚོན་བྱེད་ཀྱང་ཡིན་ལྟ་བུ་སྡུད་པ་དང༌། ཁ་རོག་སྡོད་ལ་སློབ་ཁྲིད་ཉོན་ཅིག་ལྟ་བུ་སྦྱར་བ་སྟེ་མཚམས་སྦྱོར། དགའ་བ་ལ་དང་སྐྱིད་པ་ལ་ལྟ་བུ་ནི་སྨོན་པ། མེ་དེ་ཚ་བ་ལ་ནི་ཚད་འཛིན་ཡིན།
གཞན་ཡང་སུ་སོགས་བདུན་པོ་མིང་གི་ཆ་ཤས་སུ་འགྲོ་བ་མང་བས་དེ་ཕྲད་དུ་མ་འཁྲུལ་བ་དགོས་ཤིང་ཚིག་ཏུ་འགྲོ་བ་གང་ཞིག་ལ་དོན་རྣམ་ལྔར་མ་གཏོགས་པ་ནི་གོང་གསལ་ན་ལའི་འཇུག་པ་རྣམས་ཕུད། ད་དུང་ཡོད་དེ། སུ་སྒྲ་སྤྱི་སྒྲར་འགྲོ་བ་འོག་ནས་འཆད་ལ། མི་སྲིད་སྟོན་བྱེད་ཀྱི་ག་ལ༵་སྲིད་དང༌། དབྱེ་གཞི་སྟོན་བྱེད་སོག༵ས་ཀྱི་དཔེར་ན༵་དང་དབྱེ་ན༵་དང་བཤད་ན༵་ལྟ་བུ། གཉིས་མཐུན་མཐའ་གཅིག་ཏུ་མ་ངེས་པ་དཔེར་ན་ཕྱག་ན་ནེའུ་ལེ་འཛིན། ཕྱག་འཚལ་ལྟ་བུ། རེ་འགའ་བ་སྟོན་བྱེད་ལ༵་ལ༵་དང༌། སྡུད་པའི་ར་ཡིག་ལྷ་དང་མི་དང་དྲི་ཟར་བཅས་པ་ལྟ་བུ་ལ་སོགས་ཞེས་པ་དང་ལམ་གང་འགྲོ་རང་ལ་རགས་ལུས་ལྟ་བུའི་ལ་སྒྲ་ནི་བདུན་པ་རྗེས་མཐུན་ཙམ་ལས་དཔྱད་དགོས་ཡོད་དོ། །
ལེ་ཚན་ཉེར་དགུ་པ། ལ་དོན་ནང་ཕན་ཚུན་གྱི་ཁྱད་པར།

ལ་དོན་ནང་ཕན་ཚུན་དུ་སྤྱི་ན་ལ་ཡིག་དང་འཇུག་པ་མཐུན་ཏེ་ལ་སྒྲ་ཡིན་པར་གསུངས་མོད། འོ་ན་དེ་ལ་ཁྱད་ཡོད་དམ་མེད་ཅེ་ན། ཡོངས་གྲགས་སྒྲའི་འཇུག་ཚུལ་ན་ལ་རང་དབང་ཅན། དེ་མིན་རྗེས་འཇུག་ས་དང་ཡང་འཇུག་སའི་རྗེས་སུ་སུ་ཐོབ་པ། ག་བ་ད་དྲག་བཅས་ཀྱི་རྗེས་སུ་ཏུ་ཐོབ་པ། ང་ད་ན་མ་ར་ལ་བཅས་ལ་དུ་ཐོབ་པ། འ་དང་མཐའ་མེད་ལ་ར་དང་རུ་གང་མོས་སྦྱར་བ་གསུངས་ཀྱང་དོན་གྱི་ཆ་ནས་ཧ་ལམ་ཁྱད་མེད་ལྟ་བུར་འདོད་པ་ཡིན་འདུག །འདིར་དཔྱད་པར་བྱ་བ་ཡོད་དེ། ༡༽ གཟུགས་ལ་བལྟ་དང་༼གཉིས་པ།༽གཟུགས་སུ་བལྟ། ༼དེ་ཉིད་༽ ༢༽ བཤད་པ་ལ་དོན་ཡོད་དང༌།༼བདུན་པ་༽ བཤད་པ་ན་དོན་ཡོད།༼ཚེ་སྐབས་༽ ༣༽ ལས་ཀ་བྱེད་ན་བཅུག་དང༌།༼དམིགས་འབྱེད་༽ ལས་ཀ་བྱེད་དུ་བཅུག༼དེ་ཉིད་༽ ༤༽ བརྩེགས་པ་མཐོ་བ་རུ་སོ་ཕག་བསྣན་དང༌།༼དགོས་ཆེད་༽ ་བརྩེགས་པ་མཐོ་བ་ལ་སོ་ཕག་བསྣན་༼གཉིས་པ༽། ༥༽ ཐོས་ན་འབད་ལྟ་བུར།༼ཚེ་སྐབས་༽ ་ཐོས་སུ་འབད་ཟེར་ཐབས་མེད་ལ། ཐོས་ལ་འབད་ཟེར་ན་དོན་གཞན་དུ་འགྱུར་བ། ༦༽ སྐབས་སུ་བབས་དང་ སྐབས་ལ་བབས་ལྟ་བུར༼ཚེ་སྐབས་༽ སྐབས་ན་བབས་བརྗོད་དུ་མེད་པ། ༧༽ རབ་ཏུ་འབར་༼དེ་ཉིད་༽ ལ་རབ་ན་འབར་དང་རབ་ལ་འབར་ཟེར་མི་ཐུབ་པ། ༨༽ བླ་ན་འཕགས་ལྟ་བུར།༼དེ་ཉིད་༽ ་བླ་ལ་འཕགས་དང་བླ་རུ་འཕགས་ཇི་ལྟར་བརྗོད། ༩༽ སྟག་ལ་འཛིན་ལྟ་བུར།༼གཉིས་པ་༽ སྟག་ཏུ་འཛིན་དང་སྟག་ན་འཛིན་བརྗོད་དུ་མེད་པ་ལྟ་བུ་སྣང་བས། ལ་ཡིག་དང་དོན་གྱི་འཇུག་པ་མཐུན་ཚུལ་གསུངས་པ་ཤས་ཆེ་བར་དགོངས་པ་ཡིན་གྱི། མཐའ་གཅིག་ཏུ་མ་ངེས་པ་ནི་གོང་གི་དཔེ་བརྗོད་རྣམས་ལས་ཤེས་པར་འགྱུར་བས་སྣོད་ལྡན་རྣམས་ཀྱིས་བློ་སྒོ་རྒྱ་ཆེར་མཛད་པ་གལ་ཆེ། །
ལེ་ཚན་སུམ་ཅུ་པ། ཨི་ལྡན་ངོས་འཛིན་པ་དང་སྒྲ་སྦྱོར།

གཞུང་དངོས་ཀྱི་ནང་གསེས་གཉིས་པ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ་ལས་ཁྱབ་ཡིག་ལ་བལྟོས་པའི་ཕྲད་གཞན་དབང་ཅན་ཨི་ལྡན་བཤད་པ་ལ། རྩ་བ་ལས། རྗེས་འཇུག་ཡི་གེ་བཅུ་པོ་ལ། །ཞེས་པ་ནས། བྱེད་པ་པོ་རུ་ཤེས་པར་བྱ། །ཞེས་བར་གྱིས་བྱེད་འབྲེལ་གཉིས་སུ་ཕྱེ་བའི་ཨི་ལྡན་གྱི་ཕྲད་བསྟན་ཏེ། མིང་གཞིའི་རྗེས་སུ་འཇུ༷ག་པའི་ག་ང་ད་ན་བ་མ་འ་ར་ལ་ས་བཅས་ཡི་གེ་བཅུ༵་པོ་ལ༵། དབྱངས་ཨི་ད༷ང་ལྡན་པའི་ཕྲད་ཀྱི་སྒྲ་སྦྱོར་མཐུ༵ན་པ་འབྱུང་ལུག༵ས་ནི་འདི་འདྲ་ཞེས་བྱ༵་བ་ཡིན་པ་ཤེས་པར་བྱ་སྟེ། རྗེས་འཇུག་རིམ་གནས་ཀྱི་དང༵་པོ་ག་དང་གཉིས་པ་ང་གཉིས་ལ༵་རྗེས་འཇུག་དང༵་པོ་ག་མིང་གཞིར་བྱས་ནས་དེ་ལ་མཐུད་ན་སྒྲ་སྦྱོར་མཐུན་པ་དང༌། རྗེས་འཇུག་གསུ༵མ་པ་ད་དང༌། ལྔ༵་པ་བ། བ༵ཅུ་པ་ས་བཅས་ལ༵་ཀ་མིང་གཞིར་བྱས་པའི་ཀྱ༵་དང༵་སྦྱ༵ར་ན་སྒྲ་སྦྱོར་མཐུ༷ན་པ། བདུ༷ན་པ༵་འ་ཡིག་དངོས་ཤུགས་ཡོད་པ་ཉིད༵་དེ་ཁོ་ན་ལ༵་བདུན་པ༵་འ་མིང་གཞིར་བྱས་ན་སྒྲ་སྦྱོར་མཐུན་པ་སྟེ༷། གོང་གསལ་གྱི་རྗེས་འཇུག་གི་ལྷ༵ག་མ༵་སྟེ། ང་ད་ན་མ་ར་ལ་རྣམ༵ས་ལ༵་ག་མིང་གཞིར་བྱས་པའི་གྱ༵་སྦྱར༵་བ༵་ན་སྒྲ་སྦྱོར་མཐུན་པས་ཁྱོན་ག་ཀྱ་འ་གྱ་བཞི་དང་ཕྱིས་གསར་བསྣན་གྱི་ཡ་བཅས་ལྔ་པོ་དེ་དག་ལ་དབྱངས་ཨི་མཚོན་པའི་གི་གུ་རེ་སྦྱར་ན་གི་ཀྱི་འི་གྱི་ཡི་ཞེས་པར་འགྱུར་བའི་ཕྲད་ཀྱི་ནུས་པས་སྔ་ཕྱིའི་འབྲེལ་བའི་ས་སྟེ་དོན་གྱི་གནས་པ་ཡིན་ལ། གི་སོགས་ལྔ་པོ་དེ་ག་རང་སྟེ་དེ་ཉིད་ཀྱི་མཐའ་རྟེན་ལ་ནི་བཅུ་པ་ས་རེ་སྦྱར་ནས་གིས་ཀྱིས་འིས་གྱིས་ཡིས་ཞེས་གྲུབ་པའི་ཕྲད་དེ་ཚོས་བྱེད་པ་པོ་སྟོན་བྱེད་ཀྱི་བྱེད་སྒྲ་ཡིན་པ་རུ་ཤེས་པར་བྱའོ་ཞེས་གདམས་ཤིང༌། ཡི་ནི་དངོས་སུ་མ་གསུངས་ཀྱང་ཕྱིས་མཁས་པས་བཞེད་པས་བཤད་བདེའི་ཆེད་དུ་འདིར་མཉམ་བསྲེས་བགྱིས་སོ། །
བྱེད་འབྲེལ་གྱི་ཕྲད་ནི་ཚིག་ནུས་ཆེ་ལ་ཁྱབ་ཆེ་བ་ཞིག་ཡིན་པས། བྱེད་འབྲེལ་ཙམ་མི་ཤེས་པར་གཞུང་ཆེན་ལ་ཐོས་བསམ་བྱ་བ་ཡོང་རེ་སྐན་ཏེ་དེ་ལྟར་མི་ནུས་སོ། །
ལེ་ཚན་སོ་གཅིག་པ། འབྲེལ་སྒྲ་ངོས་འཛིན།

ཨི་ལྡན་ལ་འབྲེལ་སྒྲ་དང་བྱེད་སྒྲ་གཉིས་ལས། དང་པོ་ནི། ཕྲད་ཞུགས་པ་ན་འབྲེལ་གཞི་དང་འབྲེལ་ཆོས་སོ་སོར་འབྱེད་ཅིང་གཙོ་བོར་འབྲེལ་གཞི་སྟོན་པ་ཞིག དེ་ལྟ་བུའི་ཕྲད་ནི་ས་མཐའ་སྤངས་པའི་ཨི་ལྡན་ཏེ་གི་ཀྱི་འི་གྱི་ཡི་ལྔའོ། །འབྲེལ་བའི་གནས་ལུགས་བརྗོད་དུ་མེད་པའི་ཆོས་ནི་གཅིག་ཀྱང་མེད་པའི་ཕྱིར། ཚིག་ཕྲད་དེ་རྣམས་བེད་སྤྱད་སའི་ཡུལ་ཧ་ཅང་ཁྱབ་ཆེ་བ་ཡིན། འབྲེལ་སྒྲ་སྦྱར་ན་སྦྱོར་ཡུལ་གང་ཡིན་པའི་མིང་དེ་འབྲེལ་བའི་གཞི་དང་ཕྲད་དེས་འདྲེན་པའི་རྗེས་བསྙེགས་སུ་འོང་བ་ལྟ་བུའི་མིང་ནི་འབྲེལ་བའི་ཆོས་ཞེས་བྱ་ལ། འབྲེལ་གཞི་དང་འབྲེལ་ཆོས་གཉིས་རྒྱུ་མཚན་གནས་ལུགས་ངེས་ཅན་ཞིག་གིས་ཕན་ཚུན་འབྲེལ་བ་ཞིག་ཆགས་པའི་དོན་གསལ་བ་ལ་མཚམས་སྦྱོར་གྱི་རྐྱེན་མེད་མི་རུང་བ་ནི་གི་སོགས་ལྔ་པོ་དེ་ཡིན། ཕྲད་དེ་ལྔ་ཁྱབ་ཡིག་ལ་བལྟོས་པའི་ཚུལ་ནི། སློབ་དཔོན་གྱིས་རྩ་བ་ལས་གང་ལ་མཐུན་པའི་རྣམ་བཞག་གསུངས་ཏེ་གཏན་འབེབས་མཛད་དོན་ལྟར། བརྗོད་པ་མཐུན་པའམ་བརྗོད་བདེ་འདྲེན་པ་ལ་དགོངས་ཏེ་རྗེས་འཇུག་ག་ང་གཉིས་ཀྱི་མཇུག་མཐུད་པ་ལ་ཕྲད་གི་སྦྱར་ན་མཐུན་པ་སྟེ་ལེགས་པ་དང༌། རྟགས་མཚུངས་འདྲེན་པའི་དབང་དུ་བྱས་ཏེ་རྗེས་འཇུག་ད་བ་ས་བཅས་ལ་ཀྱི་སྦྱར་ན་མཐུན་པ། འ་དང་མཐའ་མེད་ལ་འི་ ༼ཡི་༽ མཐུད་པ་མཐུན་པ། དེ་བྱིངས་ང་ད་ན་མ་ར་ལ་བཅས་ལ་གྱི་སྦྱར་ན་མཐུན་པ་སྟེ། ལེགས་པའམ་འཚམས་པར་གཏན་ཁེལ་མཛད་པ་བཞིན་ས་མཐའ་ཅན་བྱེད་སྒྲའི་སྒྲ་སྦྱོར་ཡང་དེ་མཚུངས་ཡིན་པས། གཅིག་ནས་སྒྲ་སྦྱོར་མ་ནོར་བ་དང་གཉིས་ནས་བྱེད་འབྲེལ་གོ་འཛོལ་མིན་པ་ཞིག་ཡོང་བར་བརྩོན་དགོས། གངས་ཅན་བརྡ་སྤྲོད་རིག་པའི་གཞུང་ལུགས་ཀྱི། །ཤིང་རྟའི་སྲོལ་འབྱེད་སློབ་དཔོན་ཨ་ནུ་ཡི། །དགོངས་པ་འགྲེལ་ལ་འགྲན་ཟླས་རབ་དབེན་པའི། །སྔོན་བྱོན་མཁས་པའི་དབང་པོར་སྙིང་ནས་འདུད། །ཅེས་པའི་འབྲེལ་སྒྲར་སེམས་ཤིག །
ལེ་ཚན་སོ་གཉིས་པ། འབྲེལ་སྒྲའི་དབྱེ་བ།

འབྲེལ་སྒྲའི་དབྱེ་བ་བསྟན་པ་ལ། འབྲེལ་གཞི་དང་འབྲེལ་ཆོས་གཉིས་རྒྱུ་མཚན་ངེས་ཅན་འབྲེལ་བའི་ཚུལ་ལ་དཔྱད་ན་དོན་གྱི་གོ་བ་རྒྱ་ཆེན་པོ་རྣམས་རྙེད་པར་འགྱུར་བ་སྟེ་འབྲེལ་སྒྲ་ནང་གསེས་སུ་དབྱེ་ན།
བདག་པོ་དང་རྫས་ཀྱི་འབྲེལ་བ། དགེ་སློང་གི་ཆོས་གོས་ལྟ་བུ།
ངོ་བོ་གཅིག་པའི་འབྲེལ་བ། སྙིང་རྗེའི་སེམས་ལྟ་བུ།
ཆ་དང་ཆ་ཤས་ཀྱི་འབྲེལ་བ། རྒྱལ་ཁབ་ཀྱི་རྒྱལ་ཕྲན་ལྟ་བུ།
ཡན་ལག་དང་ཡན་ལག་ཅན། གླང་ཆེན་གྱི་སྣ་ལྟ་བུ།
ཁྱད་གཞི་དང་ཁྱད་ཆོས། མཁས་པའི་ཡོན་ཏན་ལྟ་བུ།
རྫས་གཅིག་པ། གསེར་གྱི་བུམ་པ་ལྟ་བུ།
རྫས་ཐ་དད་པ། བུམ་པའི་ཆུ་ལྟ་བུ།
རྟེན་དང་བརྟེན་པ། རི་བོང་གི་ཚང་ལྟ་བུ།
ཁྱབ་བྱ་ཁྱབ་བྱེད། སོག་པོའི་སོག་ཕྲུག་ལྟ་བུ།
བརྗོད་བྱ་རྗོད་བྱེད། བཀའ་ཡི་དགོངས་པ་ལྟ་བུ།
ཡུལ་དང་ཡུལ་ཅན། མིག་གི་ལྟས་མོ་ལྟ་བུ།
རྒྱུ་དང་འབྲས་བུ། སྡིག་པའི་རྣམ་སྨིན་ལྟ་བུ།
དེ་ལས་དེ་བྱུང༌། ཆོས་དུང་གི་སྒྲ་ལྟ་བུ།
བྱ་བ་དང་བྱ་ཡུལ། ཞིང་ཁའི་ལས་ཀ་ལྟ་བུ།
སྣོད་དང་བཅུད། འཇིག་རྟེན་ཁམས་ཀྱི་མི་ལྟ་བུ།
གོང་འོག་གི་འབྲེལ་བ། རྒྱལ་པོའི་གཡོག་པོ་ལྟ་བུ།
དགྲ་གྲོགས་ཀྱི་འབྲེལ་བ། ངའི་དགྲ་དང་གྲོགས་ལྟ་བུ།
ཕྱོགས་སྟོན་གྱི་འབྲེལ་བ། ཤར་ཕྱོགས་ཀྱི་གྲོང་ཁྱེར་ལྟ་བུ།
དཔེ་དོན་གྱི་འབྲེལ་བ། ས་ལྟ་བུའི་སེམས་སྐྱེད་ལྟ་བུ།
གཞི་མཐུན་གྱི་འབྲེལ་བ། བྱ་བ་དེའི་སྐོར་ལྟ་བུ།
བསྒྲུབ་བྱ་སྒྲུབ་བྱེད། དེའི་ཕྱིར་སོགས་ལྟ་བུ།
གསེར་རྒྱན་ལྟ་བུ་ནི་བར་གྱི་རྣམ་དབྱེ་དྲུག་པ་བསྡུས་པ་ལས་དོན་ཐོབ་ཡིན་པ་སོགས་འབྲེལ་བའི་སྐོར་ནི་ཆེས་མང་ངོ༌། །
དེར་བརྟེན་འབྲེལ་བ་སྣ་ཚོགས་པ་སྔ་ཕྱི་ཇི་ལྟར་འབྲེལ་བའི་ཚུལ་བྱེ་བྲག་ཏུ་ཤེས་པ་ཡིས་ཀྱང་དོན་ཕུན་སུམ་ཚོགས་པ་དཔྱོད་པའི་ཤེས་རབ་འཕེལ་ཞིང་བློ་སྒོ་འབྱེད་པར་འགྱུར་རོ། །
ལེ་ཚན་སོ་གསུམ་པ། བྱེད་སྒྲ་ངོས་འཛིན།
ཨི་ལྡན་གྱི་གཉིས་པ་ས་མཐའ་ལྡན་པའི་བྱེད་སྒྲ་འཆད་པར། ཕྲད་གང་ཞིག་ཞུགས་པ་ན། བྱེད་པོ་དང་བྱ་བ་སོ་སོར་འབྱེད་ཅིང་གཙོ་བོ་བྱེད་པོ་སྟོན་པ་ཞིག་སྟེ་རྣམ་དབྱེ་གསུམ་པར་བགྲངས་ཤིང༌། གིས་སོགས་ལྔ་པོ་དངོས་སུ་ཡོད་པའམ་ས་མཐས་འིས་ཀྱི་ཚབ་འཐུས་པར་བྱས་པ་དང༌། སྐབས་འགར་ནས་ཀྱིས་ཀྱང་བྱེད་པོ་སྟོན་པར་འགྱུར་བ་སོགས་ཡོད་པས་གང་ལྟར་ཕྲད་དེའི་ནུས་པས་བྱེད་པོ་གང་ཡིན་པར་གསལ་བར་འགྱུར་བ་ཞིག་སྟེ། རྩ་བ་ལས། དེ་ཉིད་ལ་ནི་བཅུ་པ་སྦྱར། །བྱེད་པ་པོ་རུ་ཤེས་པར་བྱ། །ཞེས་ཚིག་འབྲེལ་གོང་སོང་ལྟར་གཙོ་གནས་ནི་བྱེད་པ་པོ་སྟོན་བྱེད་དུ་གསུངས་པ་དེ་ཡིན། འོན་ཀྱང་ཞིབ་པར་ན་བྱེད་པ་པོ་སེམས་ལྡན་སེམས་མེད་གང་རུང་ལ་ཤས་ཆེ་བས་གསུངས་ཀྱི། གཞན་བྱེད་པ་སྟེ་བྱེད་པོས་བྱ་བ་ལ་སྦྱོར་བ་དང་འབྲེལ་བའི་དབང་པོ་ཡན་ལག་དང༌། ཡོ་བྱད་མཚོན་ཆ་སོགས་ལ་བྱེད་སྒྲ་སྦྱར་བ་མང་ཞིང༌། དེ་བཞིན་རྒྱུ་མཚན་དང་སྒྲུབ་བྱེད་ལ་སྦྱར་ནས། རྐྱེན་གྱིས། དབང་གིས། ཡིན་པས། སྟབས་ཀྱིས། རྒྱུ་མཚན་གྱིས་སོགས་ལ་བྱེད་སྒྲའི་ཁོངས་གཏོགས་སུ་འཇོག་པ་མཁས་པའི་ལུགས་ལ་དར་ཡང་དེ་དག་བྱེད་པོ་དང་བྱེད་པ་ལ་སྦྱར་བའི་བྱེད་སྒྲ་དངོས་དང་ཉ་ཉུང་མཉམ་བསྲེས་ཀྱི་ཞིབ་ཆ་མ་ཐོན་པར་སྨྲ་ན་ལོང་བས་ལོང་ཁྲིད་དུ་འགྱུར་ཉེན་ཡོད་ཅིང༌། བྱེད་པའི་དོན་རྒྱ་ཆེ་བ་རྟོགས་པ་ལ་གེགས་སུ་འགྱུར་རོ། །
བྱེད་སྒྲའི་ཕྲད་ལྔའི་སྒྲ་སྦྱོར་འགྲོ་སྟབས་འབྲེལ་སྒྲ་དང་ཡོངས་སུ་ མཐུན་ཅིང༌། ས་མཐའི་བྱེད་སྒྲ་ནི་མཐའ་མེད་ལ་སྦྱར་བ་ཡིན་ཡང༌། མིང་གི་དག་ཆར་ཐོབ་པ་དང་བྱ་བ་འདས་པ་སྟོན་སྐབས་ཀྱི་ས་མཐའ། ཡང་འཇུག་རྣམས་དང་འཁྲུལ་བར་མི་བྱའོ། །
ཟོལ་གྱིས་བཅོས་པའི་སྨིན་མ་མི་གཡོ་ཞིང༌། །ཕྱོགས་སུ་ལྷུངས་པའི་ཟུར་མིག་མི་བལྟ་བ། །རང་བཞིན་གཤིས་ཀྱིས་འཛུམ་པའི་མེ་ཏོག་འདིས། །དཔྱོད་ལྡན་སྐྱེ་བོའི་ཡིད་དབང་ཅིས་མི་འཕྲོགས། །འདི་ནང་གི་བྱེད་སྒྲར་དཔྱོད། །
ལེ་ཚན་སོ་བཞི་པ། བྱེད་སྒྲའི་དབྱེ་བ།

བྱེད་སྒྲའི་དབྱེ་བ་ལ་དངོས་ཀྱི་དབྱེ་བ་དང༌། རྒྱུ་མཚན་སྟོན་པའི་དབྱེ་བ་གཉིས། དང་པོ་ལ་ཡང་བྱེད་པོའི་བྱེད་སྒྲ་དང༌། བྱེད་པའི་བྱེད་སྒྲ་གཉིས། བྱེད་པ་པོའི་བྱེད་སྒྲ་ལ་སེམས་ལྡན་དང་སེམས་མེད་གཉིས། དང་པོ་ནི་སྟག་གིས་རི་བོང་ཟོས་ལྟ་བུ་དང༌། གཉིས་པ་ནི་རྡོ་ཆེན་པོས་ལམ་བཀག་ལྟ་བུའོ། །བྱེད་པའི་བྱེད་སྒྲ་ལ་ཡང་སྐབས་ཀྱི་བྱེད་པ་དང༌། གཏན་གྱི་བྱེད་པ། བྱེད་ཐབས་ཀྱི་བྱེད་སྒྲ་བཅས་ལས་དང་པོ་ནི། བྱེད་པོས་བྱ་ལ་ཞུགས་པའི་སྐབས་དེ་རང་ལ་ལག་པས་བྲིས། ལག་པས་བསྡམས། ལག་པས་བརྔས་ལྟ་བུ་དང༌། གཉིས་པ་བྱེད་པོ་བྱ་བ་ལ་ཞུགས་མ་ཞུགས་གང་ལྟར་ཀྱང་སྨྱུ་གུས་བྲིས། ཐག་པས་བསྡམས། ཟོ་རྭས་བརྔས་ལྟ་བུ་རྣམས་ཡིན། བྱེད་ཐབས་ཀྱི་བྱེད་སྒྲ་ནི་བྱེད་པོས་བྱ་བ་ལ་སྦྱོར་ན། ཤུགས་ཆེན་པོས་བརྡུང༌། གྲོན་ཆུང་གིས་འཚོ་བ་སྐྱེལ། ཕོ་ཤེད་ཀྱིས་བ་གླང་བཀྱིག་སོགས་ལྟ་བུའོ། །
རྒྱུ་མཚན་སྟོན་པ་ནི་བྱེད་སྒྲ་དང་ཕྱོགས་མཚུངས་ཤིང་རྗེས་སུ་མཐུན་པ་ཙམ་སྟེ། ཚྭ་རྫོགས་པས་ཉོ་བར་འགྲོ་ནི་དགོས་པ་སྟོན་པ། ཆུ་སྐྱར་ལྡིང་བས་ཆུ་ཡོད་པ་རྟོགས་ནི་རྒྱུ་མཚན་སྟོན་པ། གནམ་གཤིས་མ་བཟང་བས་ལོ་ལེགས་ཨེ་ཡོང་ནི་ངེས་མེད་ཐེ་ཚོམ་གྱི་གཞི། སྟོབས་ཀྱིས་དྲེགས་ནི་ཁྱབ་པ་མ་ངེས་པའི་རྒྱུ་མཚན། ནུས་པས་མ་ཐུབ་ལྟ་བུ་ནི་བྱེད་སྒྲ་རྗེས་མཐུན་ཡིན་པ་ལྟ་བུའོ། །
མེད་ན་ལྟོགས་ཀྱི་དགོས་པས་བཟའ་བཏུང་གི་རྩོལ་སྒྲུབ། །ཡོད་ན་ཟད་ཀྱི་དགོས་པས་ཁེ་ཚོང་གི་འདུ་འགོད། །དོན་ཆུང་ལས་ལ་འབད་པའི་ཕྲེང་གོག་དེ་བགྲང་ནས། །ཡུན་ཐུང་མི་ཚེ་ཕྲ་མོའི་ཕྲེང་ཐག་དེ་ཆད་སོང༌། །
ཚིགས་བཅད་འདིར་བྱེད་སྒྲར་གཏོགས་པ་དང་འབྲེལ་སྒྲར་གཏོགས་པའི་ཕྲད་ངོས་འཛིན་ཐོག་དེ་ཚོའི་བྱེ་བྲག་གི་ཁྱད་པར་ལ་སོམས་ཤིག །། །།
རྣམ་དབྱེའི་ཚིག་ཕྲད་སྐོར་གྱི་སྡོམ་ཚིགས། ༼ལྷན་ཐབས་ཀློག་བྱེད་ ༡༠༽

འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །མཁྱེན་པས་ལེགས་ལམ་གསལ་མཛད་པའི། །བཤེས་གཉེན་དམ་པར་གུས་བཏུད་དེ། །རྣམ་དབྱེ་བདུན་གྱི་བྱེ་བྲག་རྣམས། །གསལ་ཕྱིར་བཤད་པ་ཅུང་ཟད་བགྱི། །དེ་ཡང་ཕྲད་ནི་གང་ཡིན་དང༌། །གཉིས་སོགས་ཚིག་འགྲོས་ཇི་ལྟར་དང༌། །རྣམ་དབྱེ་བདུན་པོའི་ངེས་ཚིག་དང༌། །སོ་སོའི་ནང་གསེས་དབྱེ་བ་དང༌། །དེ་མིན་འཇུག་པ་གཞན་འགྲོ་བཅས། །ལྔ་ཡི་སྒོ་ནས་གསལ་བར་བྱ། །
རྣམ་དབྱེའི་གྲངས་སུ་འགྲོ་བ་ལ། །ཡོངས་གྲགས་ལ་དོན་སུ་ར་རུ། །ན་ལ་དུ་ཏུ་བདུན་པོ་དང༌། །ཨི་ལྡན་ས་མཐའ་ཡོད་མེད་བཅུ། །ནས་དང་ལས་ཀྱི་ཕྲད་གཉིས་རྣམས། །རྣམ་དབྱེའི་ཕྲད་དུ་གཙོ་བོར་བཤད། །གཞན་ཡང་བདག་སྒྲ་མི་མཐའ་ཡི། །ན་རོ་ཡོད་མེད་རྣམ་པ་དྲུག །མིང་མཐའི་གོ་སོགས་བཅུ་གཅིག་དང༌། །འབོད་པའི་ཀྱེ་དང་ཀྭ་ཡེ་གཉིས། །ངེས་བཟུང་སྐབས་ཀྱི་འདི་དང་དེ། །མིང་ལ་སྦྱར་བའི་ཡིན་གྱི་སྒྲ། །དེ་བཞིན་རྣམས་དག་སོགས་སྒྲ་རྣམས། །དང་པོའི་ཕྲད་དུ་འདོད་པ་འཐད། །དང་སྒྲ་གཉིས་པར་འགྱུར་སྲིད་དེ། །དགྲ་ལ་འཐབ་དང་དགྲ་དང་འཐབ། །གྲོགས་ལ་འཕྲད་དང་གྲོགས་དང་འཕྲད། །གཉིས་པའི་དོན་ལ་གཅིག་ཏུ་མཐུན། །ཕྱག་ནས་འཇུས་དང་ཕྱག་ལ་འཇུ། །ནས་སྒྲ་ལ་སྒྲ་འདྲ་སྐབས་ཡོད། །དཔོན་ནས་སྤྲད་དང་དཔོན་པོས་སྤྲད། །ཁྱད་མེད་གཉིས་ཀ་བྱེད་པའི་ས། །ཕྱིར་སླད་དོན་ཆེད་བཞི་གང་རུང༌། །འབྱུང་ན་ལ་དོན་མེད་པར་ཡང༌། །བཞི་པའི་མཚན་ཉིད་ཚང་བར་འགྱུར། །འོ་མ་དཀྲོགས་ཏེ་མར་གསར་ཞེས། །བྱ་བ་འདྲེན་པའི་ལྷག་བཅས་ཀྱང༌། །ཏེ་སྒྲས་འབྱུང་གཞི་འབྱུང་ཆོས་གཉིས། །སོ་སོར་གསལ་བས་ལྔ་པའང་ཡིན། །ལྗོན་ཤིང་ལོ་མ་དང་ལྡན་ཞེས། །དང་སྒྲའི་བདུན་པའང་ཡོད་དོ་སྙམ། །རྣམ་པར་དབྱེ་བའི་ཚིག་ཕྲད་གང་དང་གང་ཡིན་པ་བྱེ་བྲག་ཏུ་བཤད་པ་སྟེ་དང་པོའོ། །
རྣམ་པར་དབྱེ་བ་བདུན་པོ་ལ། །སྒྲ་བཤད་ཙམ་གྱི་ངེས་ཚིག་བྱ། །ཆོས་གཞན་ལས་ནི་ཐ་དད་པ། །ཙམ་གྱིས་རང་གི་ངོ་བོ་བསྒྲུབས། །དེ་ནི་དོན་གྱི་ངོ་བོ་ཙམ། །སྟོན་པའི་དང་པོའི་མཚན་ཉིད་དེ། །བྱ་བའི་ཡུལ་དང་བྱ་བ་གཉིས། །སོ་སོར་འབྱེད་ཅིང་བྱ་བའི་ཡུལ། །གཙོ་བོར་སྟོན་པ་གཉིས་པ་ཡིན། །བྱེད་པ་པོ་དང་བྱ་བ་གཉིས། །སོ་སོར་འབྱེད་ཅིང་གཙོ་བོར་ནི། །བྱེད་པོ་སྟོན་པ་གསུམ་པ་ཡིན། །ཕན་ཡུལ་གང་དང་དེ་ལ་ནི། །ཕན་པའི་བྱ་བ་གཉིས་ཀྱི་བར། །རྣམ་པར་འབྱེད་ཅིང་གཙོ་བོ་རུ། །ཕན་པའི་ཡུལ་གང་སྟོན་བྱེད་པ། །བཞི་པ་དགོས་ཆེད་ཉིད་དུ་འདོད། །འབྱུང་གཞི་འབྱུང་ཆོས་གཉིས་པོ་ནི། །སོ་སོར་འབྱེད་ཅིང་གཙོ་བོ་རུ། །འབྱུང་གཞི་སྟོན་པ་གང་ཡིན་པ། །རྣམ་དབྱེ་ལྔ་པའི་ངེས་ཚིག་ཡིན། །འབྲེལ་གཞི་དང་ནི་འབྲེལ་བའི་ཆོས། །སོ་སོར་འབྱེད་ལ་གཙོ་བོར་ནི། །འབྲེལ་གཞི་སྟོན་པ་དྲུག་པའི་སྒྲ། །གང་ཞིག་རྟེན་དང་དེར་བརྟེན་པ། །གང་ཡིན་སོ་སོར་འབྱེད་བྱེད་ཅིང༌། །རྟེན་གང་གཙོ་བོར་སྟོན་བྱེད་ན། །བདུན་པ་རྟེན་གནས་ཉིད་དུ་འགྱུར། །རྣམ་དབྱེ་བདུན་པོའི་ངེས་ཚིག་གང་དང་གང་ཡིན་པའི་བཤད་པ་སྟེ་གཉིས་པའོ། །
གཉིས་ནས་བདུན་བར་རྣམ་དབྱེ་ལ། །ཚིག་འགྲོས་ངེས་པ་ཅན་ཞིག་གིས། །བརྗོད་ཀྱི་དེ་ལས་ལྡོག་མི་ནུས། །དེ་ཡང་ཐོག་མ་བར་མ་དང༌། །མཐའ་མའི་གནས་ཏེ་གསུམ་པོ་ལ། །རྣམ་དབྱེའི་ཚིག་གི་གནས་གསུམ་སྟེ། །རང་གནས་མ་འཛིན་གོ་ལྡོག་ཚེ། །དོན་ལ་ཉམ་པའི་སྐྱོན་དུ་འགྱུར། །རེའུ་མིག་འདི་ལས་ཤེས་པར་འགྱུར། །
ཐོག་མའི་གནས་བར་གྱི་གནས་མཐའ་མའི་གནས་བྱ་བའི་ཡུལ་ལ་དོན་ ༼༢༽བྱ་བ་བྱེད་པ་པོ་བྱེད་སྒྲ་ ༼༣༽བྱ་བ་ཕན་ཡུལ་ལ་དོན་ ༼༤༽བྱ་བ་འབྱུང་གཞི་ནས་ལས་ ༼༥༽འབྱུང་ཆོས་འབྲེལ་གཞི་འབྲེལ་སྒྲ་ ༼༦༽འབྲེལ་ཆོས་ལྡན་གཞི་ལ་དོན་ ༼༧༽ལྡན་ཆོས་

རྣམ་དབྱེ་ཚིག་འགྲོས་ཀྱི་གནས་གསུམ་བཤད་པ་སྟེ་གསུམ་པའོ། །
རྣམ་དབྱེ་བདུན་པོ་སོ་སོ་ལ། །ངོ་བོ་ཁྱད་ཆོས་མི་འདྲ་བས། །ནང་གསེས་དབྱེ་བ་སྣ་ཚོགས་པ། །དཔེ་དང་སྦྲགས་ནས་འདི་ལྟ་སྟེ། །རྣམ་དབྱེ་དང་པོའི་དབྱེ་བ་ལ། །༡༽ མིང་མཐར་སྦྱར་བའི་སླར་བསྡུ་ནི། མི་འོ་སྟག་གོ་ལྟ་བུ་འོ། །༢༽ བདག་པོའི་སྒྲ་ཡི་དང་པོ་ནི། །མཁས་པ་བླུན་པོ་ལ་སོགས་བཞིན། །༣༽ མིང་མཐའི་པ་བ་དཔེར་བྱ་ན། །བུམ་པ་ཀ་བ་སྐར་མ་བཞིན། །༤༽ དང་པོར་བསྡུས་པའི་འབོད་སྒྲ་ནི། །ཀྱེ་ཀྱེ་རྒྱལ་པོ་ལྟ་བུ་འོ། །༥༽ ངེས་བཟུང་ཙམ་གྱི་འདི་དང་དེ། །དང་པོ་ཉིད་ལས་མ་འདས་དཔེར། །མི་འདི་ཁྱི་དེ་ལ་སོགས་བཞིན། །༦༽ མིང་རྐྱང་མཐའ་སྦྱར་ཡིན་སྒྲ་ནི། །དངུལ་ཡིན་གསེར་ཡིན་སོགས་ལྟར་རོ། །༧༽ རྣམས་དག་སོགས་ཀྱི་དང་པོ་ནི། །མི་རྣམས་ལྷ་དག་གསེར་སོགས་བཞིན། །༨༽ གཞན་ཡང་ཕྲད་ནི་མ་ཞུགས་པའི། །དང་པོའི་ཁོངས་གཏོགས་ཇི་སྙེད་དེ། །མི་ཡི་མིང་དང་དངོས་པོའི་མིང༌། །པ་བ་མེད་རྣམས་དེར་འདུས་སོ། །གཉིས་པ་ལས་སུ་བྱ་བ་ཡི། །ནང་གསེས་དབྱེ་བ་འདི་ལྟར་སྣང༌། །༡༽ བྱ་བ་འཇུག་པའི་ཡུལ་ཞེས་པ། །ཤིང་ལ་སྟ་གྲི་བསྣུན་ལྟ་བུའོ། །༢༽ བྱ་བ་སྤེལ་བའི་ཡུལ་ཙམ་ནི། །གར་སྟེགས་ཐོག་ཏུ་བྲོ་འཁྲབ་བཞིན། །༣༽ གཟུགས་ལ་བལྟ་ནི་ཡུལ་དང་ལས། །གཅིག་ཏུ་གྱུར་པའི་གཉིས་པ་ཡིན། །༤༽ ཞིང་ལ་སོན་བཤོ་ཞེས་པ་ནི། །ཡུལ་ལས་ཐ་དད་པ་རུ་འདོད། །༥༽ མེ་འབར་བ་ལ་ཆུ་བཤོ་ཞེས། །བྱ་བ་ཡུལ་དུ་གྱུར་པ་སྟེ། །འབར་བ་ཡུལ་དུ་གྱུར་པས་སོ༌།༦༽ དུ་མའི་ཡུལ་ལ་བྱ་བ་གཅིག །ཉི་འོད་ཕྱོགས་བཞིར་འཕྲོས་ལྟ་བུའོ། །༧༽ བྱ་བ་དུ་མ་ཡུལ་གཅིག་ནི། །ལྷ་ལ་ཕྱག་མཆོད་སྐོར་བ་སོགས། །བྱེད་ཅེས་བརྗོད་པ་ལྟ་བུ་འོ། །༨༽ གང་ཞིག་ཚིག་འགྲོས་མཐུན་པར་ཡང༌། །མཐའ་མའི་གནས་སུ་དགག་སྒྲ་འབྱུང༌། །དེ་ཕྱིར་གཉིས་པ་རྗེས་མཐུན་ཏེ། །ཤིང་ལ་སྟ་གྲི་མ་བསྣུན་བཞིན། །གསུམ་པ་བྱེད་པའི་སྒྲ་ལ་ནི། །ཁྱད་པར་འགའ་ཡིས་བྱེ་བྲག་དབྱེ། །༡༽ སྟག་གིས་རི་བོང་ཟོས་སོ་ཞེས། །སེམས་དང་ལྡན་པའི་བྱེད་སྒྲ་ཡིན། །༢༽ རྡོ་ཡིས་ལམ་བུ་བཀག་གོ་ཞེས། །སེམས་མེད་བྱེད་སྒྲའི་དཔེ་རུ་འགྱུར། །༣༽ སྐད་ཤུགས་ཆེན་པོས་ཕ་རོལ་འབོད། །ཅེས་པ་བྱེད་ཐབས་བྱེད་སྒྲ་ཡིན། །༤༽ སྟ་རིས་བཅད་དང་སྨྱུ་གུས་བྲིས། །དེ་ནི་གཏན་གྱི་བྱེད་པ་དང༌། །༥༽ ལག་པས་བཟུང་དང་ཁ་ཡིས་ཟོས། །སྐབས་ཀྱི་བྱེད་པའི་བྱེད་སྒྲ་ཡིན། །༦༽ བྱེད་པ་པོ་ཡི་གོ་གནས་སུ། །རྒྱུ་མཚན་དགོས་པས་གནས་པ་ནི། །བྱེད་པོ་མིན་ཡང་བྱེད་སྒྲར་གཏོགས། །དེ་ནི་རྒྱུ་མཚན་སྟོན་པ་སྟེ། །དབུལ་བས་སློང་མོ་བྱས་སོ་བཞིན། །༧༽ བྱ་བ་དགག་པའི་རྗེས་མཐུན་ནི། །ཁོང་གིས་མ་བཤད་ལྟ་བུ་འོ། །རྣམ་དབྱེ་སོ་སོའི་ནང་གསེས་དབྱེ་བ་ལས་དང་པོ་གཉིས་པ་གསུམ་པ་བཅས་ཀྱི་བྱེ་བྲག་འབྱེད་པ་སྟེ་བཞི་པའོ། །
དགོས་ཆེད་ནང་གསེས་ཁྱད་པར་གྱིས། །དབྱེ་བ་འདི་ལྟར་ཡོད་མཐོང་སྟེ། །༡༽ ལ་དོན་གང་ལ་སྦྱར་ས་དེར། །ཐད་ཀར་ཕན་པར་གོ་བ་ནི། །དངོས་པོའི་ཕན་ཡུལ་ཞེས་བྱ་སྟེ། །ནད་པར་སྨན་སྟེར་ལྟ་བུ་འོ། །༢༽ ཕན་ཡུལ་བྱ་བ་ཞིག་ཡིན་ན། །བྱ་བའི་ཕན་ཡུལ་ཞེས་བྱ་སྟེ། །འཐུང་ཆུ་ལེན་པར་འགྲོ་བཞིན་ནོ། །༣༽ དགོས་པ་གསལ་བྱེད་ལྡན་གྱུར་པས། །ལ་དོན་མེད་ཀྱང་དགོས་ཆེད་དུ། །འགྱུར་བ་ཤེས་ཆེད་སྦྱོང་ལྟ་བུའོ། །༤༽ ཆེད་དུ་མ་ཡིན་ཞེས་བརྗོད་ན། །དགོས་པ་རྗེས་མཐུན་ཞིག་ཏུ་འདོད། །གཞན་ཡང་ན་ཡི་འཇུག་པའི་སྐབས། །རྒྱུ་མཚན་སྟོན་དང་ཕྱོགས་མཚུངས་པ། །ན་སྒྲའི་དགོས་ཆེད་གཉིས་ཡོད་དེ། །༥༽ སྐོམ་ན་ཆུ་འཐུང་དགོས་པ་དངོས། །༦༽ ལེ་ལོ་བྱས་ན་ཡོན་ཏན་ཉམ། །ཞེས་པས་དགོས་པ་ཤུགས་ཀྱིས་གོ། །འདི་གཉིས་གཏན་ཚིགས་དང་འབྲེལ་བའི། །ན་ཡི་རྒྱུ་མཚན་སྟོན་ཚུལ་མིན། །ལྔ་པ་འབྱུང་ཁུངས་དབྱེ་བ་ལ། །༡༽ གང་ཞིག་གང་ལས་བྱུང་བ་ནི། །མ་ལས་བུ་སོགས་ལྟ་བུས་མཚོན། །༢༽ གང་ཞིག་གང་ལས་འཕེལ་བ་ནི། །སོན་བྲེ་གང་ལས་ཁལ་གཉིས་བཞིན། །༣༽ གང་ཞིག་གང་ལས་གྲུབ་པ་ནི། །གསེར་ལས་རྒྱན་ཆ་བརྡུང་བཞིན་ནོ། །༤༽ གང་ཞིག་གང་ལ་བརྟེན་པའི་དོན། །དགེ་རྒན་ལས་ནི་ཡོན་ཏན་ལྟར། །༥༽ གང་ཞིག་གང་གི་འབྲས་བུ་ནི། །སྦྱིན་པས་ལོངས་སྤྱོད་འབྱུང་ལྟ་བུའོ། །༦༽ གང་ཞིག་གང་གི་ཁྱད་ཆོས་ནི། །སྤོས་ལས་དྲི་བསུང་འཐུལ་བཞིན་ནོ། །༧༽ གང་ཞིག་གང་ལས་འགྱུར་བ་ནི། །སྤྲ་ནས་མིར་འགྱུར་ལྟ་བུ་འོ། །དེ་རྣམས་འབྱུང་ཁུངས་དངོས་ཡིན་པས། །རྣམ་དབྱེར་བགྲང་གི་ཆ་འདྲ་བར། །རྣམ་དབྱེའི་ཐ་སྙད་མི་འཐད་ཀྱང༌། །དབྱེ་བ་འགའ་ཞིག་འདི་ན་སྤྲོ། །༡༽ སྟེང་ནས་ལྷུང་ངོ་ལྷུང་བའི་དོན། །༢༽ བཙོན་ནས་ཐར་རོ་བྲལ་བའི་དོན། །༣༽ སྣོད་ནས་ཆུ་བཅུས་ལེན་པའི་དོན། །༤༽ ཤར་ནས་འོངས་སོ་བྱེ་བའི་དོན། །དེ་སོགས་བྱེ་བྲག་ཡོད་པར་མཐོང༌། །རྣམ་དབྱེ་སོ་སོའི་ནང་གསེས་དབྱེ་བ་ལས་བཞི་པ་དང་ལྔ་པ་གཉིས་ཀྱི་བྱེ་བྲག་འབྱེད་པའི་སྐབས་ཏེ་ལྔ་པའོ། །
འབྲེལ་བའི་ས་ཡི་ཁྱད་པར་དབྱེ། །༡༽ མཁས་པའི་ཡོན་ཏན་ཞེས་པ་སོགས། །ཁྱད་གཞི་ཁྱད་ཆོས་འབྲེལ་བའི་སྒྲ། །༢༽ རྒྱལ་པོའི་བང་མཛོད་ཅེས་བྱ་བ། །བདག་པོ་རྫས་གཉིས་འབྲེལ་བ་ཡིན། །༣༽ གླང་པོའི་སྣ་ཞེས་ཡན་ལག་དང༌། །ཡན་ལག་ཅན་གྱི་འབྲེལ་བ་འོ། །༤༽ ཨ་རིའི་རྒྱལ་ཕྲན་ཞེས་འབྱུང་ཚེ། །ཆ་དང་ཆ་ཤས་ཡིན་པར་གོ། །༥༽ སྙིང་རྗེའི་སེམས་ཞེས་ངོ་བོ་གཅིག །༦༽ རྒན་གྱི་དགེ་ཕྲུག་ཐ་དད་ཡིན། །༧༽ རྫ་ཡི་བུམ་པ་རྫས་གཅིག་སྟེ། །༨༽ བུམ་པའི་ཆུ་ནི་རྫས་ཐ་དད། །༩༽ རི་བོང་སྡོད་སའི་ཚང་ཞེས་པ། །རྟེན་དང་བརྟེན་པའི་འབྲེལ་སྒྲ་ཉིད། །༡༠༽ སོག་པོའི་སོག་ཕྲུག་ལ་སོགས་ནི། །ཁྱབ་བྱ་ཁྱབ་བྱེད་རྣམ་པར་འབྲེལ། །༡༡༽ མ་ཡི་བུ་ཞེས་རྒྱུ་འབྲས་དང༌། །༡༢༽ མིག་གི་ལྟས་མོ་ཡུལ་ཡུལ་ཅན། ། ༡༣༽ ཞིང་ཁའི་ལས་ཀ་ཞེས་བརྗོད་པ། །བྱ་བ་དང་ནི་ཡུལ་གཉིས་འབྲེལ། །༡༤༽ སངས་རྒྱས་ཀྱི་གསུང་དེ་ལས་དེ། །འབྱུང་བའི་འབྲེལ་སྒྲ་ཉིད་དུ་ངེས། །༡༥༽ ང་ཡི་དགྲ་དང་ང་ཡི་གྲོགས། །དགྲ་གྲོགས་འབྲེལ་བའི་འབྲེལསྒྲ་ཡིན། །༡༦༽ ཆོས་ཀྱི་སྐོར་སོགས་གཞི་མཐུན་སྒྲ། །༡༧༽ ལུང་པའི་དཔོན་པོ་གོང་འོག་འབྲེལ། །༡༨༽ སྐད་ཆའི་ནང་དོན་ཞེས་ཟེར་ན། །བརྗོད་བྱ་རྗོད་བྱེད་འབྲེལ་བར་སྣང༌། །༡༩༽ ཤར་གྱི་གྲོང་ཚོ་ཕྱོགས་སྟོན་སྒྲ། །༢༠༽ དངུལ་གྱི་རིན་ཐང་ཚད་སྟོན་ཡིན། །༢༡༽ ཟླ་བ་ལྟ་བུའི་སེམས་བསྐྱེད་ཅེས། །དཔེ་དང་དོན་གྱི་འབྲེལ་བར་འགྱུར། །དེ་སོགས་འབྲེལ་སྒྲའི་བྱེ་བྲག་གོ། །བདུན་པ་རྟེན་གནས་ཞེས་བྱ་བ། །གང་ལ་གང་ཡོད་སྟོན་ཙམ་ཡང༌། །ཡོད་ཚུལ་ཁྱད་པར་ཆེ་བ་ནི། །ཅུང་ཟད་བརྟག་ན་ཤེས་པར་འགྱུར། །༡༽ སངས་རྒྱས་མཆོག་ལ་སྙིང་རྗེ་ལྡན། །ངོ་བོ་ཉིད་དུ་ཡོད་པ་དང༌། །༢༽ མཛེས་མར་མཛེས་ཆོས་རྣམ་པ་ཙམ། །༣༽ ཟས་ལ་བྲོ་བ་ཁྱད་ཆོས་སུའོ། །༤༽ སྡིག་པར་རྣམ་སྨིན་འབྲས་བུར་ཡོད། །༥༽ ཤིང་ལ་བྱེའུ་ཞེས་བརྟེན་པ་ཙམ། །༦༽ རྩྭ་ཐང་ཐོག་ཏུ་རྟ་རྒྱུགས་ཞེས། །རྒྱུགས་པའི་དམིགས་ཡུལ་ཐང་མིན་ཕྱིར། །བྱ་བ་སྤེལ་བའི་གནས་ཙམ་འདྲ། །༧༽ རང་ལ་ཕ་ཡོད་རྒྱུ་སྔོན་འགྲོ། །༨༽ ཤིང་ལ་ཡལ་ག་ཆ་ཤས་སུའོ། །༩༽ སྤྱི་འབངས་རྣམས་ལ་ཁེ་དབང་ཡོད། །ཅེས་པ་བདག་དབང་ཡོད་པ་ཡིན། །༡༠༽ ཚང་དུ་རི་བོང་དེ་བཞིན་དུ། །རི་བོང་ལ་ནི་ཚང་ཡོད་གཉིས། །རྟེན་དུ་ཡོད་དང་བརྟེན་པར་ཡོད། །གོ་དོན་ཅུང་ཟད་ཁྱད་པར་སྣང༌། །༡༡༽ དཔའ་བོར་བྱས་རྗེས་ཡོད་ཟེར་བ། །དགེ་མཚན་ཡོན་ཏན་ཡོད་པར་འགྲོ། །༡༢༽ སྐད་ཆར་ནོར་འཛོལ་ཡོད་ཅེས་པ། །སྐྱོན་དང་འཁྲུལ་པ་ཡོད་པའི་དོན། །དེ་ལ་སོགས་པའི་ཁྱད་པར་རྣམས། །སྐྱོ་བ་སྤངས་ཏེ་དཔྱད་པར་རིགས། །རྣམ་དབྱེ་སོ་སོའི་ནང་གསེས་དབྱེ་བ་ལས་དྲུག་པ་བདུན་པ་གཉིས་བྱེ་བྲག་ཏུ་ཕྱེ་བ་སྟེ་དྲུག་པའོ། །
ལ་དོན་ཨི་ལྡན་ནས་ལས་རྣམས། །རྣམ་དབྱེ་སྟོན་པ་ཤས་ཆེ་ཡང༌། །རྣམ་དབྱེ་མིན་པའི་འཇུག་པ་གཞན། །མ་བཤད་འཁྲུལ་པའི་གཞི་རྩ་ཡིན། །དེ་ཡང་ན་ལའི་འཇུག་པ་བཅུ། །སྨྲ་སྒོར་གསུངས་པས་འདིར་མི་དགོས། །དེ་གཞན་འགའ་ཞིག་ཡོད་མཐོང་སྟེ། །༡༽ ག་ལ༷་སྲིད་དང་ག་ལ༷་རུང༌། །མི་སྲིད་སྟོན་བྱེད་ལ་སྒྲ་དང༌། །༢༽ དེ་ནི་ཡིན་ལ༷་གཞན་ཞིག་མིན། །དོན་གཞན་འགོག་པའི་ལ་སྒྲ་དང༌། །༣༽ ལ༷་ལ༷་ཁ་ཤས་ཉུང་ངུའི་དོན། །༤༽ འཆད་པ་ལ༷་ཞེས་རྒྱས་བཤད་འདྲེན། །༥༽ ཕྱག་ན༷་ཞགས་པ་འཛིན་ཞེས་པ། །གཉིས་པར་མཐུན་པའི་ན་སྒྲ་དང༌། །༦༽ ལྷར༷་བཅས་ཞེས་པའི་ར་ཡིག་ནི། །སྡུད་པའི་ར་ཡིག་ཉིད་དུ་ངེས། །༧༽ དྲང་གཏམ་ཡིན་གྱི་རྫུན་གཏམ་མིན། །ཞེས་པ་དོན་གཞན་འགོག་པ་ཡིན། །༨༽ ཐབས་ལ་མཁས་ཀྱི་བློ་སྟོབས་ཀྱང༌། །ཆེ་ནི་མཐུན་མཚམས་སྦྱར་བ་དང༌། །༩༽ ཡོད་ཀྱི་རེད་དང་ཐོན་གྱི་རེད། །ཅེས་པ་མ་འོངས་གསལ་བྱེད་ཙམ། །༡༠༽ རྨ་བྱ་ཡོད་ཀྱི་སྤུ་མདངས་བཀྲ། །ཞེས་སོགས་བཤད་པ་ལྷག་བཅས་ཡིན། །༡༡༽ ལོ་ངོ་བདུན་གྱིས་ང་རྒན་ཞེས། །བསྡུར་བའི་ཚིག་ཏུ་འགྱུར་བ་དང༌། །༡༢༽ ལྷུན་གྱིས་གྲུབ་དང་ངང་གིས་འདུས། །དེ་འདྲ་གྲུབ་ཚུལ་སྟོན་པ་ཙམ། །༡༣༽ ཤྭ་ཕོ་ཡིན་མིན་རྭ་ཅོས་ཤེས། །ཁྱད་པར་བྱེ་བྲག་འབྱེད་པ་ཉིད། །༡༤༽ བརྗོད་ཀྱིས་མི་ལང་ཞེས་པ་ནི། །དགག་པའི་ཚིག་གྲོགས་འབའ་ཞིག་གོ། ། ༡༥༽ ཁྱེད་ཀྱིས་ཡི་གེ་ཞིབ་གཟིགས་ཀྱིས། །གོང་འབུལ་ཞུ་ཞེས་མཚམས་སྦྱོར་ཡིན། །༡༧༽ དེ་ན༷ས་བཟུང་ཞེས་ནས་ཀྱི་སྒྲ། །དུས་ཤིག་ངེས་པར་བཟུང་བ་ཉིད། །༡༨༽ ཡུན་ན༷ས་ཡུན་དུ་གནས་ཞེས་པ། །དུས་སྡུད་པ་ཡི་ཚིག་ཕྲད་དོ། །༡༩༽ ཐོས་ན༷ས་ཉམས་ལེན་ལྷག་བཅས་སྒྲ། །བལྟས་ན༷ས་མཐོང་སོགས་དེ་དང་འདྲ། །༢༠༽ གཅིག་ལ༷ས་མེད་ནི་ཚད་བཀག་དང༌། །༢༡༽ བསྟན་བཅོས་དེ་ལ༷ས་དེ་ལྟར་གསུངས། །ལུང་འདྲེན་ལས་སུ་ཤེས་པར་བྱ། །༢༢༽ གཡུལ་ལ༷ས་རྒྱལ་ཞེས་རང་ཕྱོགས་ལ། །ལྷག་མ་ཐོབ་པའི་ཚིག་ཏུ་འགྱུར། །རྣམ་དབྱེ་སོ་སོའི་ནང་གསེས་དབྱེ་བ་ལས་རྣམ་དབྱེ་མིན་པའི་འཇུག་པ་གཞན་སྔར་མ་གསལ་བ་གསལ་བ་བྱེད་པ་སྟེ་བདུན་པའོ། །
རྣམ་དབྱེ་ཚིག་ཕྲད་སྐོར་གྱི་སྡོམ་ཚིགས་སུ་བཅད་པ་རེ་ཞིག་རྫོགས་སོ། །
ལེ་ཚན་སོ་ལྔ་པ། བྱེད་འབྲེལ་མྀན་པའི་འཇུག་པ་གཞན།

གོང་དུ་སྨྲོས་པ་ལྟར། རྣམ་དབྱེ་དྲུག་པ་འབྲེལ་སྒྲ་དང་རྣམ་དབྱེ་གསུམ་པ་བྱེད་སྒྲར་གྱུར་པའི་ཨི་ལྡན་ནི་ཧ་ཅང་ཁྱབ་ཆེ་བ་ཡིན་མོད། འོན་ཀྱང་དེ་ལྟའི་ཨི་ལྡན་ལ་དོན་གཞན་དུ་འགྱུར་བ་ཡང་ཡོད་དེ། །འབྲེལ་སྒྲ་མིན་པའི་འཇུག་པ་གཞན། ༡༽ དོན་གཞན་འགོག་པ་ནི་ལྷ་ཡིན་གྱི་མི་མིན་ལྟ་བུ། ༢༽ མཐུན་པར་བསྡུ་བ་ནི་ངས་བཤད་ཀྱི་ཁྱོད་ཉོན་ལྟ་བུ། ༣༽ བྱ་བ་མ་འོངས་པ་གསལ་བྱེད་ནི་འགྲོ་ཡི་རེད་ཐོན་གྱི་རེད་ལྟ་བུ། ༤༽ ཚོད་དཔག་གི་དོན་ནི་ཕན་གྱི་རེད་ཡིན་གྱི་རེད་ལྟ་བུ།
གཞན་ཡང་ཚིག་ཕྲད་དུ་མི་འགྲོ་བའི་མིང་གི་ཆ་ཤས་དཔེར་ན་ཡི་གེ། གྱི་ནར། གི་གུ་ལྟ་བུ་ལ་ཕྲད་དང་འཛོལ་མི་རུང༌།
ཡང་ཀྱིས་གིས་སོགས་ལ་བྱེད་སྒྲ་མིན་པའི་འཇུག་པའང་ཡོད་པས་ཚིག་སྔ་ཕྱིར་བལྟ་བ་ལས་མཐའ་གཅིག་ཏུ་བྱེད་སྒྲས་མ་ངེས་ཏེ་འཇུག་པ་གཞན་ཡང་ཡོད་པ་སྟེ།
༡༽ ཁྱད་པར་སྟོན་པ། ཤྭ་ཕོ་ཡིན་མིན་རྭ་ཅོས་ཤེས་ལྟ་བུ།
༢༽ ལྷག་བཅས། ཁྱེད་ནས་རྩིས་བཞེས་ཀྱིས་སྤྲོད་ལྟ་བུ།
༣༽ གྲུབ་ཚུལ་སྟོན་པ། ལྷུན་གྱིས་གྲུབ་ལྟ་བུ།
༤༽ བསྡུར་བའི་དོན། ལོ་གསུམ་གྱིས་ང་ཁོང་ལས་ཆེ་ལྟ་བུ།
༥༽ དགག་པའི་དོན། བརྗོད་ཀྱིས་མི་ལང་ལྟ་བུ།
༦༽ སྔ་ཕྱི་འགྱུར་བ། སྔར་བས་སྲ་བརྟེན་བཏང་ལྟ་བུ།
༧༽ ཆོས་གང་མེད་སྟོན། བདེན་པས་སྟོང་ལྟ་བུ།
༨༽ ཚད་འཛིན། ཙམ་གྱིས། ཁོ་ནས་ལྟ་བུ།
༩༽ སྐུལ་ཚིག་གྱིས། གྱིས་ཤིག་ལྟ་བུ།
མིང་གི་ཆ་ཤས་ནི་ཧ་ལམ་མེད་འདྲ།
དེ་ལྟར་བྱེད་འབྲེལ་ནང་གསེས་ཀྱི་བྱེ་བྲག་དང༌། བྱེད་འབྲེལ་དུ་མི་འགྲོ་བའི་འཇུག་པ་གཞན་གང་ཡིན་པ་ཤེས་ན་ད་གཟོད་བྱེད་འབྲེལ་གྱི་གནད་ཤེས་པར་འཇོག་གི། ཕྲད་ཀྱི་སྒྲ་ཤེས་ཙམ་ལ་ནི་མ་ཡིན་ནོ། །
ཀུན་གསལ་མེ་ལོང་གསལ་ཡང་ཤེས་པས་སྟོང༌།  ཆུ་སྲིན་གྲོང་ཁྱེར་གཏིང་ཟབ་མུན་པས་གབ། །དེ་ཕྱིར་རྣམ་འདྲེན་ཁྱེད་ཀྱི་མཁྱེན་པའི་ཀློང༌། །དེ་དེས་ཇི་བཞིན་གཞལ་བར་ག་ལ་སྤོབས། །
འདིའི་ནང་གི་བྱེད་འབྲེལ་ཡིན་མིན་བྱེ་བྲག་དཔྱད་པར་གྱིས། །
ལེ་ཚན་སོ་དྲུག་པ། རྒྱན་སྡུད་ངོས་འཛིན།

རྩ་བའི་ས་བཅད་གཉིས་པའི་ནང་གསེས་གཉིས་པའི་ཁོངས་ཕྲད་གཞན་དབང་ཅན་རྒྱན་སྡུད་འཆད་པ། རྩ་ཚིགས་སུ། །ཨཱ་ལི་ཕྱིས་ནས་གཉིས་པ་སྦྱར། །ཚིག་རྒྱན་གཉིས་དང་སྡུད་པར་འགྱུར། །ཞེས་གསུངས་ཏེ། གོང་གི་ཨི་ལྡན་དངོས་བསྟན་གི་ཀྱི་གྱི་འི་བཞི་ལས། གི་ལ་ཨཱ་ལི་ཕྱིས་ནས་གཉིས་པ་ང་སྦྱར་བའི་གང་ཞེས་པ་སྤྱི་སྒྲའི་སྐབས་འབྱུང་ལ། དེ་བྱིངས་ལ་ཨ༷འ་ལི་སྟེ་དབྱངས་རྟགས་གི་གུ་ཕྱིས་ནས༵་མེད་པར་བྱས་ལ། དེར་རྗེས་འཇུག་གཉིས་པ༵་ང་རེ་སྦྱ༵ར་བས་ཀྱང་གྱང་འང་ཞེས་གྲུབ་པའི་ཕྲད་ཀྱིས་ནི། དོན་གྱི་ཆ་ནས་ཚིག་མཐུན་པ་དང་མི་མཐུན་པའི་རྒྱ༵ན་གཉིས་ད༷ང༌། གཞི་གཅིག་ལ་ཆོས་དུ་མ་སྡུད་པ་ལ་སོགས་པའི་སྡུ༵ད་པར༵་སྟོན་པའི་དོན་དུ་འགྱུ༵ར་ཞེས་ཕྲད་དེ་རྣམས་ཞུགས་པས་རྒྱན་ནམ་སྡུད་པ་འཇུག་པས་རྒྱན་སྡུད་ཅེས་བཏགས་པའང་གསལ། གྱང་རྒྱུན་སྡད་དུ་སྤྱད་པ་བསམ་ཡས་རྡོ་རིང་དུ་གསལ་ཞིང་ཕྱིས་གྱང་འདི་མིང་དང་ནོར་གཞི་ཡོད་པར་དགོངས་ནས་མིང་གཞི་ག་དོར་ཏེ་ཡ་མིང་གཞིར་བྱས་ལ་མཐའ་རྟེན་དུ་ང་ཡིག་སྦྱར་ནས་ཡང་ཞེས་ཕྲད་འདིར་འགྱུར་ལྡོག་སོང་བར་སེམས། སི་ཏུ་རིན་པོ་ཆེས་འགྲེལ་བ་མཛད་སྐབས། འབྲེལ་སྒྲ་དེ་དག་ལས། ཀྱི། འི་གཉིས་ཀྱི་ཨཱ་ལི་སྟེ་གི་གུ་ཕྱིས་ནས་སོ་སོར་རྗེས་འཇུག་གཉིས་པ་ང་ཡིག་སྦྱར་བས། ཀྱང༌། འང་ཞེས་པར་གྲུབ་པ་དང༌། འདིར་མ་བསྟན་ཀྱང་དོན་གྱིས་ཐོབ་པའི་ཡང་སྒྲ་གསུམ་པོ་རྒྱན་སྡུད་དུ་གསུངས་པའི་གསུང་ཚུལ་ལ། གང་ཨཱ་ལི་ཕྱིས་ནས་གར་སོང་མེད་པ་དང༌། གྱང་རྒྱན་སྡུད་ཡིན་པ་ནས་ཡང་སྒྲ་རྒྱན་སྡུད་ཡིན་པའི་བར་གྱི་འགྱུར་བ་མ་བཞེད་ཅིང༌། ལྷག་ཏུ་གི་གུ་སོགས་དབྱངས་རྟགས་དེ་རང་ཨཱ་ལི་ཡིན་པར་བཞེད་པ་འདི་སོགས་མཁས་པ་ཞལ་བཞུགས་ན་བཀའ་འདྲི་ཞུ་བའི་གནད་དུ་སྣང་ངོ༌། །
ལེ་ཚན་སོ་བདུན་པ། རྒྱན་སྡུད་ཀྱི་དབྱེ་བ།

རྒྱན་སྡུད་ཀྱི་དབྱེ་བ་བཤད་པ་ལ་གཉིས། རྒྱན་གྱི་དབྱེ་བ་དང༌། སྡུད་པའི་དབྱེ་བའོ། །དང་པོ་ལ་མཐུན་པའི་རྒྱན་དང་མི་མཐུན་པའི་རྒྱན་གཉིས་ལས་མཐུན་རྒྱན་ཅེས་ཕྲད་ཀྱི་སྔ་ཕྱི་དོན་ཚིག་ཅི་རིགས་པས་མཐུན་ཅིང་ཉམས་ལྡན་པའི་རྒྱན་དུ་འགྲོ་བ་ཞིག་དང༌། མི་མཐུན་རྒྱན་ཅེས་སྔ་ཕྱིའི་དོན་འགལ་ལྡོག་ཏུ་གྱུར་པའམ་མཐུན་རྐྱེན་མ་ཚང་ཡང་ཚིག་ཉམས་ཀྱི་རྒྱན་དུ་འགྲོ་བ་ཞིག་ཡིན། མཐུན་རྒྱན་ལ་ནང་གསེས་སུ།
༡༽ ཚིག་དོན་གཉིས་ཀ་ནས་མཐུན་པ་ནི། མེ་ཏོག་དེ་མཛེས་ཀྱང་མཛེས་ལྟ་བུ། ༢༽ ཚིག་མི་མཐུན་ཡང་དོན་ལ་མཐུན་པ་ནི། མིག་ཀྱང་གསལ་ལྟ་བུ། ༣༽ ཚིག་ཙམ་གྱིས་མཐུན་པ་ནི། ངུ་འང་ངུ་ལྟ་བུའོ། །
མི་མཐུན་རྒྱན་ལ་ནང་གསེས་དབྱེ་ན།
༡༽ ཕྱི་སྒྲུབ་སྔ་དགག་ནི། གྲྭ་པ་མིན་ཡང་ཆོས་པ་ཞིག་ནི་ཡིན་ལྟ་བུ། ༢༽ སྔ་སྒྲུབ་ཕྱི་དགག་ནི་འབྱོར་པ་ཆེ་ཡང་གཏོང་ཕོད་ཅན་ནི་མ་ཡིན་ལྟ་བུ། ༣༽ མི་འོས་པའི་གཞི་ནི་ཡོན་ཏན་སྦྱོང་སྐབས་ཀྱང་སྒྱིད་ལུག་བྱེད་ལྟ་བུ། ༤༽ མཐུན་ཆོས་མ་ཚང་བ་ནི་ཇ་ཡོད་ཀྱང་མར་མེད་ལྟ་བུ། ༥༽ བྱས་འབྲས་མེད་པ་ནི་བསླབས་ཀྱང་མ་ཤེས་ལྟ་བུ་ཡིན།
སྡུད་པ་ཞེས་པ་སྐབས་འདིར་གཞི་གཅིག་ལ་ཆོས་མང་དུ་བསྡུས་པའི་སྡུད་པ་ལ་བྱ་སྟེ། དེར་དབྱེ་ན།
༡༽ དོན་གཞན་སྡུད་པ། ཀློག་ཤེས་ལ་འབྲི་འང་ཤེས་ལྟ་བུ།
༢༽ ཕན་ཚུན་སྡུད་པ། ཁྱེད་འཇོན་ན་ངས་ཀྱང་འཇོན་ལྟ་བུ།
༣༽ རིགས་མཐུན་སྡུད་པ། རྟ་ནི་དུད་འགྲོ་སྟེ་རི་བོང་ཡང་ངོ༌། །
༤༽ བྱ་བ་སྡུད་པ། ཕུན་ཚོགས་ཞིང་འདེབས་ཏེ་བཀྲ་ཤིས་ཀྱང་ངོ་ལྟ་བུ།
༥༽ ཡོན་ཏན་སྡུད་པ། བོད་ཡིག་ནི་ཁྱད་དུ་འཕགས་ཏེ་དབྱིན་ཡིག་ཀྱང་དེ་བཞིན་ནོ་ལྟ་བུ།
༦༽ རྫས་སྡུད་པ། སྟར་སྡོང་ནི་འབྲས་ལྡན་ཏེ་ཁམ་སྡོང་ཡང་ངོ་ལྟ་བུ།
གཤམ་གྱི་ཚིགས་བཅད་ཁག་གཉིས་ལ་མཐུན་རྒྱན་དང་མི་མཐུན་རྒྱན་ཇི་ལྟར་འགྲོ་དཔྱད་རྒྱུ། ༡༽ འདམ་བུའི་ཚལ་ན་ཆུ་སྐྱེས་ མཛེས་པ་སྟེ། །ར་རི་ལྡན་ཡང་ཟླ་བ་ཡིད་འོང་ཉིད། །ཤིང་ཤུན་གྱོན་ཡང་ཕྲ་ལ་ལྡེམ་པའི་ལུས། །མཛེས་སྡུག་ཅན་ལ་རྒྱན་དུ་མི་འགྱུར་གྲང༌། །༢༽ སྐྱིད་ཀྱང་མི་རློམ་དཀོན་མཆོག་དྲིན་ཏུ་བལྟ། །སྡུག་ཀྱང་མི་འཕང་རང་གི་ལས་སུ་བསམ། །བསྟོད་ཀྱང་མི་དགའ་བསོད་ནམས་ཉམ་བྱེད་དང༌། །སྨད་ཀྱང་མི་ཁྲོ་སྡིག་པའི་ཕྱག་མར་བསྒོམ། །འདི་ནི་ཆོས་བརྒྱད་མགོ་སྙོམས་གདམས་པ་ཡིན། །
ལེ་ཚན་སོ་བརྒྱད་པ། རྒྱན་སྡུད་མིན་པའི་འཇུག་པ་གཞན།

རྒྱན་གཉིས་དང་སྡུད་པ་ལ་འཇུག་པ་ཇི་སྙེད་ཅིག་སྔོན་དུ་སོང་སྟེ། འོ་ན་ཀྱང་ཡང་འང་གསུམ་གྱི་སྒྲ་སྦྱོར་ཇི་ལྟ་བུ་ཡིན་ཞེ་ན། བྱེད་འབྲེལ་སྐབས་གང་ལ་གང་མཐུན་གྱི་རྣམ་བཞག་གསུངས་པས་འཐུས་པ་ལྟ་བུར། སྐབས་འདི་ལ་ཨཱ་ལི་ཕྱི་བ་ཙམ་གསུངས་ཤིང༌། དེ་ཡང་རྗེས་འཇུག་ད་བ་ས་ཀྱི་དང་མཐུན་པ་ལྟར་འདིར་ཀྱང་འཐོབ་ཅིང་དེ་སྟེང་ག་དང་ད་དྲག་ས་དྲག་བཅས་ཀྱི་རྗེས་སུ་ཀྱང་ཐོབ་དགོས་པ་རིགས་བསྒྲེས་ཀྱིས་ཤེས་དགོས་པ་དང་ང་ན་མ་ར་ལ་བཅས་ལ་བྱེད་འབྲེལ་སྐབས་གྱི་ཐོབ་པ་ཨཱ་ལི་ཕྱིས་ཀྱང་དེ་ཡང་དུ་བསྒྱུར་བས། གོང་གསལ་རྗེས་ལ་ཡ༵ང་ཐོབ་པ་དང༌། འ་མཐའ་ཅན་འང་དང་ཡང་གང་རུང་ཐོབ་པ་ཡིན།
འདིར་ཡ༵ང་སྒྲ་རྒྱན་སྡུད་མིན་པའི་སྐབས་ཏེ་འཇུག་པ་གཞན་ནི། གདམ་ངའི་དོན་ཅན། གསེར་ལེན་ནམ་ཡང་ན་དངུལ་ལེན་ ལྟ་བུ།
བསྐྱར་བའི་དོན་ཅན། ས་འདིར་ཡང་ཡང་ཕེབས་རོགས་ཞེས་པ་ལྟ་བུ།
དམིགས་བཀར་གྱི་དོན་ཅན། ཡང་སྒོས་ཡང་སྙིང་སོགས་ལྟ་བུ།
ལྷག་པའི་དོན་ཅན། ཡང་དག་ཡང་རྩེ་སོགས་ལྟ་བུ།
སྲིད་མཐའ་ཙམ། ཡིན་ཡང་སྲིད་ལྟ་བུ།
རྣམ་པར་གསལ་བྱེད། དེ་ཡང་ནི་ཇི་སྐད་དུ་ལྟ་བུ།
རྣམ་པར་བརྟག་པ་ནི། ཡིན་ཡང་ལྟ་བུ་འདིར་འོན་ཀྱང་དང་ཡིན་ནའང་དང་ཕྱོགས་མཚུངས་སོ། །
སྤྱི་སྒྲའི་ཚིག་གྲོགས་ནི། གང་ཡང་ཅི་ཡང་ལྟ་བུའོ། །
སྙན་ངག་མཁན་ལ་ཅི་ཡང་རྒྱན། །མཁས་པས་བཤད་ན་ཅི་ཡང་བདེན། །ལྟོ་འདུན་ཅན་ལ་ཅི་ཡང་ཟས། །འདོད་སྲེད་ཅན་ལ་ཅི་ཡང་ནོར། །ཞེས་པའི་ཡང་སྒྲ་རྣམས་རྒྱན་སྡུད་ཡིན་མིན་དཔྱད་ན་ཤེས་སླའོ། །
ལེ་ཙན་སོ་དགུ་པ། ལྷག་བཅས་ངོས་འཛིན།

གཞུང་དངོས་ཀྱི་ནང་གསེས་གཉིས་པ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པའི་ནང་གསེས་ཕྲད་གཞན་དབང་ཅན་ལྷག་བཅས་ཏེ་ཚིག་དོན་ལྷག་མ་འདྲེན་པའི་ཕྲད་འཆད་པ་ལ། རྩ་བ་ལས། ལ་དོན་སུ་ལ་ཨུ་ཕྱིས་ནས། །ཞེས་སོགས་ཀྱིས་བསྟན་ཏེ། འདིར་ལྷག་བཅས་སྐབས་ལ་དོན་གསུངས་པ་དགོས་པ་ཇི་བཞིན་མ་རྟོགས་ཀྱང༌། ཚིག་འགྲོལ་ཙམ་བྱ་ན། ལ༵་ཡིག་དང་དོན་མཐུན་པའི་སུ༵་སྒྲ་ལ༵་དབྱངས་ཨུ༵་མཚོན་པའི་ཞབས་ཀྱུ་ཕྱིས་ན༵ས། དེའི་ཚབ་ལ༵་སྡེ་པ་གསུ༵མ་པ༵འི་ད༵ང་པོ་ཏ་ཡིག་སྦྱ༵ར་བས་སྟ་ཞེས་གྲུབ་པ་དེ་ལ༵་ཨཱ༵་ལི་སྟེ་དབྱངས་གསུམ་པ༵་ཨེ་མཚོན་པའི་འགྲེང་བུ་ཞིག་སྦྱ༵ར་ན་སྟེ་ཞེས་པའི་ཕྲད་དུ་འགྱུར་འགྲོ་བ་དེ་ནི་ཚིག་དོན་ལྷ༵ག་མ༵་གང་རུང་ད༵ང་བཅ༵ས་པའི་ལྷག་བཅས་ཀྱི་དོན་སྟོན་པ༵འོ། །ཞེས་གསུངས་ཏེ་དངོས་བསྟན་སྟེ་གཅིག་པུ་རང་གིས་ལྷག་མ་དང་བཅས་པའི་ཕྲད་དུ་གསུངས་ཤིང༌། ཕལ་ཆེར་དེ་ལ་ཁྱབ་ཡིག་ལ་ཇི་ལྟར་བལྟོས་པའི་རྣམ་བཞག་ཀྱང་མ་གསུངས་པས་ཕྲད་རང་དབང་ཅན་ཞིག་ཡིན་པར་འཇོག་གནང་ཡོད་ཀྱང༌། ཕྱིས་མཁས་པ་འགས་ཁྱབ་ཡིག་ལ་བལྟོས་པའི་རྣམ་བཞག་མཛད་ནས་དའི་རྗེས་སུ་དེ་སྒྲ་ཐོབ་ཚུལ་དང༌། ན་ར་ལ་དྲག་མཐར་ཏེ་ཐོབ་པ། ག་ང་བ་མ་འ་མཐའ་མེད་རྣམས་ལ་ས་མགོ་ཅན་གྱི་སྟེ་ཐོབ་པཀུན་གྱིས་ཁས་བླངས་ནས་ཐོན་མིའི་བཞེད་ཚུལ་ལས་ཅུང་ཟད་རྙོག་འཛིང་ཆེ་བ་ཞིག་བཟོས་སྣང་ཡང༌། རྒྱུ་མཚན་སེམས་ལ་ཟུག་པ་ཞིག་ནི་སུས་ཀྱང་གསུངས་པ་མ་མཐོང་ཞིང༌། ཁ་ཅིག་ཐོན་མིས་དེ་དང་ཏེ་ཤུགས་ལ་བསྟན་ཟེར་བ་ཁུངས་མེད་ཅིག་འཆད། རེ་འགས་བརྗོད་བདེའི་དབང་དུ་ཡིན་ཟེར། ལ་ལས་རྟགས་མཚུངས་འདྲེན་པའི་རྒྱུ་མཚན་གྱིས་ཏེ་དང་སྟེ་ཐོབ་ལུཌ་མི་འདྲ་བ་འབྱུང་ལུགས་བཤད་ཀྱང་རྟགས་མཚུངས་ཞེས་མིང་གཞི་ནས་བརྗོད་པས་ཏེ་དང་སྟེ་གཉིས་ཀ་མིང་གཞི་ཕོ་ཡིག་ཏ་ཡིན་པ་ཉིད་ཀྱི་ཕྱིར་དེའང་མ་ངེས། གང་ལྟར་དེང་སྐབས་ཏེ་སྟེ་དེ་གསུམ་གྱི་རྣམ་བཞག་དར་སོ་ཆེ་བ་འདི་རང་ཡིན་ཤག་ཤག་གིས་དང་པོའི་སློབ་དཔོན་གྱི་གཞུང་ལ་ཅུང་ཟད་བཅོས་སོ། །
ལེ་ཚན་བཞི་བཅུ་པ། མཚམས་སྦྱོར་ལྷག་བཅས།

ལྷག་བཅས་ལ་ནང་གསེས་སུ་མཚམས་སྦྱོར་དང༌། དམ་བཅའ། གཞན་འདྲེན་བཅས་དབྱེ་ཚུལ་ཡོངས་སུ་གྲགས་ཀྱང་ཞིབ་ཆ་དེ་ཙམ་ཆེ་བ་མ་མཐོང་བས། འདིར་ཅུང་ཟད་ཞིབ་པའི་ཁུལ་གྱིས་དབྱེ་ན། མཚམས་སྦྱོར་ལྷག་བཅས་ལ་བྱ་བས་བྱ་བ་འདྲེན་པ་གཞིར་བཞག་གིས། བྱ་བ་སྔ་ཕྱི་དུས་མཉམ་མ་མཉམ་གྱི་རིམ་ཅན་པ་དང༌། ཅིག་ཅར་བ་ཞེས་གསུངས་པ་སྣང་ཞིང༌། འདིར་དེ་གཉིས་ལ་ནང་གསེས་འབྱེད་ཚུལ་ལའང་རིམ་ཅན་པར་དཔེར་ན།
མཚམས་བསྡད་དེ་རྟོགས་པ་བརྙེས་ནི་དགོས་པ་འདྲེན་པ། ཤིང་བཅད་དེ་ཁང་པ་བསྐྲུན་ནི་དམིགས་ཡུལ་འདྲེན་པ། སོན་བཤོས་ཏེ་མྱུ་གུ་རྒྱས་ནི་འབྲས་བུ་འདྲེན་པ། ཚོང་བརྒྱབ་སྟེ་གྱོང་རྒུད་ཕོག་ནི་འོས་མིན་འདྲེན་པ། སྨྱུ་གུ་ལག་གིས་བཟུང་སྟེ་བྲིས་ནི་བྱ་བ་སྐོར་གཅིག་འདྲེན་པ། སེམས་ལ་བསམས་ཏེ་ཁ་ནས་བརྗོད་ནི་དོན་མཐུན་འདྲེན་པ། དུས་ཅིག་ཅར་བ་ལ་ཡང་དཔེར་ན།
ཉི་མ་ཤར་ཏེ་འོད་ཟེར་ཁྱབ་ནི་རང་བཞིན་གཅིག་པའི་ཅིག་ཅར།  མཚོ་རྒྱས་ཏེ་ཐང་ནུབ་ནི་དུས་གཅིག་པའི་ཅིག་ཅར། མདའ་ཕོག་སྟེ་འབེན་གཏོར་ནི་བྱ་བ་གཅིག་པའི་ཅིག་ཅར། གནམ་ལ་བལྟས་ཏེ་མཐོང་ནི་ཡུལ་གཅིག་པའི་ཅིག་ཅར། ཤུགས་བརྒྱབ་སྟེ་དུང་ཆེན་འབུད་ནི་བྱེད་པོ་གཅིག་པའི་ཅིག་ཅར་སོགས་ལྟ་བུའོ། །
ཁ་ཅིག་བྱེད་པས་བྱ་བ་འདྲེན་པ་ཞེས་པའི་གསུངས་ཚུལ་ཞིག་སྣང་ཡང་དཔེ་བརྗོད་དུ་ལག་པ་བརྐྱངས་ཏེ་ཤིང་འབྲས་འཐོག་ལྟ་བུ་འཇོག་གནང་ཡོད་རྐྱེན་དེ་ཡང་བྱེད་པས་འདྲེན་པ་མིན་པར་བྱ་བ་བརྐྱངས་ཞེས་པའི་འདྲེན་པ་ཡིན་སྟབས་བྱེད་པས་བྱ་བ་འདྲེན་པ་ཁོ་བོ་མི་འདོད་དོ། །ངང་པ་གཤོག་པ་བརྐྱངས་ཏེ་བྱ་ལམ་འགྲིམ། །རྒས་པོ་འཁར་བར་བསྟེན་ཏེ་བགྲོད་པར་བྱེད། །ཅེས་པ་ལ་རིམ་ཅན་ཅིག་ཅར་འབྱེད་ཐུབ་བམ། །
ལེ་ཚན་ཞེ་གཅིག་པ། དམ་བཅའ་ལྷག་བཅས།

ལྷག་བཅས་ཀྱི་དབྱེ་བ་མུ་མཐུད་དེ་འཆད་པར་བྱ་བ་ལ་དམ་བཅའ་ལྷག་བཅས་ཀྱི་ཁོངས་སུ་དབྱེ་བ་འདྲེན་པ་དང༌། རྒྱས་བཤད། གཏན་ཚིགས། ངེས་ཚིག་འདྲེན་པ་བཅས་བཞི་ཡོད་པ་ལས། དང་པོ་ལ་དབྱེ་གཞི་སྔོན་བསྟན་དང་དབྱེ་ཆོས་སྔོན་བསྟན་གཉིས་ཏེ། སངས་རྒྱས་དང་ཆོས་དང་དགེ་འདུན་ཏེ་སྐྱབས་གསུམ་མོ་ནི་དབྱེ་ཆོས་སྔོན་བསྟན་དང༌། སྐྱབས་གསུམ་སྟེ། སངས་རྒྱས་ཆོས་དགེ་འདུན་རྣམས་སོ་ནི་དབྱེ་གཞི་སྔོན་བསྟན་ཡིན། གཉིས་པ་རྒྱས་བཤད་འདྲེན་པ་ལ་དོན་ཉུང་ངུའི་རྒྱས་བཤད་དང༌། དོན་མང་བའི་རྒྱས་བཤད་གཉིས་ལས་དང་པོ་ནི། སྡིག་པ་སྟེ། ཀུན་གྱིས་སྤང་བར་བྱའོ། །ལྟ་བུ་དང༌། དོན་མང་བ་ནི། བསྟན་བཅོས་སོགས་ཀྱི་སྔོན་དུ། འདི་ལྟ་སྟེ། ཞེས་པས་མང་དུ་འདྲེན་པ་ལྟ་བུའོ། །གསུམ་པ་གཏན་ཚིགསའདྲེན་པ་ལ་ཁྱབ་པ་ངེས་མ་ངེས་གཉིས་ལས། མེ་ཡོད་དེ། དུ་བ་ཡོད་པའི་ཕྱིར་ནི་ཁྱབ་པ་ངེས་པའི་གཏན་ཚིགས་དང་འདི་འཆི་བར་མི་འགྱུར་ཏེ། ད་ལྟ་གཞོན་ནུའོ་ལྟ་བུ་ནི་ཁྱབ་པ་མ་ངེས་པའི་གཏན་ཚིགས་སོ། །བཞི་པ་ངེས་ཚིག་འདྲེན་པ་ལའང་སྒྲ་བཤད་ཙམ་གྱི་ངེས་ཚིག་དང༌། དོན་ལ་གནས་ངེས་ཀྱི་ངེས་ཚིག་གཉིས་ལས། ཤེས་བྱ་སྟེ། བློའི་ཡུལ་དུ་བྱ་རུང་བ་ལའོ་ནི་དོན་ལ་གནས་ངེས་ཀྱི་ངེས་ཚིག་དང༌། རྗེས་འཇུག་སྟེ། མིང་གཞིའི་རྗེས་སུ་འཇུག་པ་རྣམས་ལའོ་ལྟ་བུ་སྒྲ་བཤད་ཙམ་གྱི་ངེས་ཚིག་ཡིན་ནོ། །
འདིར་དམ་བཅའ་ཞེས་ཁས་བླངས་པའམ་ངོས་འཛིན་པ་ཙམ་གྱི་ཆ་ནས་བཞག་ཅིག། དམ་བཅའ་ལྷག་བཅས་བཞི་པོའི་རིགས་ལ་ཕྲད་ཀྱི་མཚམས་སུ་སྟོང་བར་འཇོག་དགོས་པ་ལས། མཐུད་ནས་འབྲི་མི་རུང་བ་འདི་ལྷག་བཅས་གཞན་གཉིས་དང་ཁྱད་ཞུགས་པ་ཡིན་ནོ། །
ལེ་ཚན་ཞེ་གཉིས་པ། གཞན་འདྲེན་ལྷག་བཅས།

ལྷག་བཅས་ཀྱི་ནང་གསེས་གཞན་འདྲེན་ལྷག་བཅས་ལ་ནང་གསེས་སུ་དོན་གྱི་ཁྱད་པར་ཡོད་དམ་ཅེ་ན། ཡོད་དེ། ཆོས་ཐ་དད་པར་སྟོན་པ། བུམ་པ་དངོས་པོ་སྟེ། ནམ་མཁའ་རྟག་པའོ་ལྟ་བུ། གཞི་གཅིག་ལ་ཆོས་དུ་མ་སྟོན་པ། མེ་ཏོག་འདི་ནི་མཛེས་པ་སྟེ་དྲི་ཞིམ་ཞིང་སྨན་དུའང་འགྲོ་ལྟ་བུ། མི་མཐུན་དོན་གཞན་སྟོན་བྱེད། གསེར་ཡིན་ཏེ་ལྷད་ཅུང་ཟད་ཞུགས་འདུག་ལྟ་བུ།
བྱེད་པོ་གཞན་ཡོད་སྟོན་པ། སྐོར་བ་ངས་བསགས་ཏེ་ཁོང་རྣམས་ཀྱིས་ཀྱང་གསོག་ལྟ་བུ།
འབྲས་བུ་འབྱུང་སྲིད་སྟོན་པ། གལ་ཏེ་མ་ཉན་ན་ཉེས་ཆད་ཕོག་གི་རེད་ལྟ་བུ།
བྱ་བ་གཞན་ལྡན། ཁོང་ནི་ལྷ་བཟོ་བྱེད་དེ་ཤིང་བཟོ་ཡང་བྱེད་ལྟ་བུ།
ཡོན་ཏན་གཞན་ལྡན། ཁོང་སྨན་དཔྱད་མཁས་ཏེ་ད་དུང་རྩིས་རིག་ལ་མཆོག་ཏུ་གྱུར་ལྟ་བུ།
མཚན་གཞི་གཞན་ལྡན། བློ་བཟང་རབ་ཏུ་བྱུང་བ་སྟེ། གཞན་མི་བདུན་པོའང་དེ་བཞིན་ནོ་ལྟ་བུའོ། །
དེ་སྒྲ་ལྷག་བཅས་མིན་པའི་སྐབས་མང་དུ་ཡོད་པ་གཤམ་ནས་ཀྱང་འཆད་པར་འགྱུར་ལ། ལྷག་བཅས་ཀྱི་ཕྲད་ཡིན་ཕྱིན་སྟེ་ཏེ་དེ་གསུམ་གང་རུང་ཡིན་དགོས་པའང་མ་ངེས་ཏེ། ནས་སྒྲས་མཚམས་སྦྱོར་ལྷག་བཅས་སྟོན་པ་ཆེས་མང་ཞིང༌། ལ་སྒྲས་དམ་བཅའ་ལྷག་བཅས་འགྲོ་བ་ཡོད་ཁར། མཚམས་སྦྱོར་དུ་འགྲོ་མིན་ནི་དཔྱད་དགོས་པ་ཡོད། ཅིང་ཞིང་ཤིང་གསུམ་མཚམས་སྦྱོར་ལ་འགྲོ་བ་ཡང་མང་བས་མཐའ་གཅིག་ཏུ་མ་ཞེན་པར་རིག་པའི་བློ་སྒོ་འབྱེད་པའི་ཐོས་པ་གསོག་པ་གནད་དུ་ཆེ་བ་ལགས། །
ལེ་ཚན་ཞེ་གསུམ་པ། འབྱེད་སྡུད་ཀྱི་ཁྱད་པར།

ཕྲད་གཞན་དབང་ཅན་བཤད་པ་ལས་འབྱེད་སྡུད་ནི། རྩ་བ་ལས་རྗེས་འཇུག་བཅུ་པོ་སོ་སོ་ལ། །དྲུག་པ་སྦྱར་ན་འབྱེད་སྡུད་ཡིན། །ཞེས་གསུངས་ཏེ། རྗེས་འཇུ༵ག་བ༵ཅུ་པོ་ལ་དེ་དག་སོ་སོ་དང་མཐུན་པ་མིང་གཞིར་བཀོད་ལ༵་དེར་རྗེས་འཇུག་དྲུ༵ག་པ༵་མ་ཡིག་རེ་སྦྱར༵་ན༵་གམ་ངམ་དམ་ནམ་བམ་མམ་འམ་རམ་ལམ་སམ་བཅས་བཅུ་ཡིན་པ་ནི་གཞི་གཅིག་ལས་དུ་མ་འབྱེད་པ་དང༌། བསྡུ་གཞི་གཅིག་ལ་དུ་མ་སྡུ༵ད་པའི་ཕྲད་ཡིན་གསུངས། རྟགས་མཚུངས་འདྲེན་པའི་དགོས་དབང་གིས་ད་དྲག་གི་རྗེས་སུ་ཏམ་ཐོབ་པ་ཡང་ཕྱིས་སུ་མཁས་པས་ཁ་སྐོང་མཛད་དོ། །དེ་ལྟར་གམ་སོགས་བཅུ་གཅིག་པོ་འབྱེད་པ་དང༌། སྡུད་པ་གཉིས་ལ་འཇུག་པར་གསུངས་པ་ཡང་དབྱེ་གཞི་དང་བསྡུ་གཞི་གསལ་ན་གམ་སོགས་འབྱེད་སྡུད་དུ་འགྲོ་བ་ལས། དེ་མིན་གམ་སོགས་ཞུགས་པ་དོན་གཞན་ལ་འགྱུར་བ་མང་བས་ཕྲད་དེ་རྣམས་ཁེར་རྐྱང་དུ་འབྱེད་སྡུད་སྟོན་པ་ལ་འཇོག་མི་བདེ་ཞིང༌། འབྱེད་སྡུད་ཡིན་སྐབས་ཀྱང་ཕྲད་དེ་རྣམས་དང་སྒྲ་དང་ཕྱོགས་མཚུངས་ཤིག་ལས་གོ་བ་གཞན་སྟེར་དུ་མེད་རྐྱེན་ཕྱིས་ཡིག་མཁན་གྱིས་དང་སྒྲ་འབྱེད་སྡུད་དུ་སྤྱད་ནས་གམ་སོགས་དེ་ཙམ་འབྲི་བ་མིན་ནོ། །འབྱེད་པ་ལ་ནང་གསེས་དབྱེ་ན་གཞི་གཅིག་ལས་ཆོས་དུ་མར་འབྱེད་པ་ནི། ཕུང་པོ་སྟེ། གཟུགས་སམ། ཚོར་བའམ། འདུ་ཤེས་སམ། འདུ་བྱེད་དམ། རྣམ་པར་ཤེས་པའོ། །ལྟ་བུ། ངེས་པ་ཅན་གཉིས་སུ་འབྱེད་པ་ནི། ཤེས་བྱ་ནི་རྟག་པའམ་དངོས་པོ་གཉིས་གང་རུང་ཡིན་དགོས་ལྟ་བུ། ལྷན་ཅིག་མི་གནས་པའི་འབྱེད་པ་ནི། མུན་པའམ་སྣང་བ། གཙང་མའམ་བཙོག་པ་ལྟ་བུ།
སྡུད་པ་ལ་ནང་གསེས་ཀྱིས་དབྱེ་ན། རིགས་གཅིག་ཏུ་སྡུད་པ་ནི་རྒྱའམ། བོད་དམ། སོག་པོ་རྣམས་ནི་ཡ་གླིང་གི་མི་རིགས་སོ་ལྟ་བུ།
བྱ་བ་གཅིག་ཏུ་སྡུད་པ་ནི། ཞིང་ལས་སམ། ཚོང་ལས་སམ། འབྲོག་ལས་ནི་ང་ཚོ་མི་སེར་ཚོའི་འཚོ་རྟེན་ལས་ཀ་རེད་ལྟ་བུ།
ཡོན་ཏན་གཅིག་ཏུ་སྡུད་པ་ནི། མཚན་སུམ་ཅུའམ། དཔེ་བྱད་བརྒྱད་ཅུ་ནི་སངས་རྒྱས་ཀྱི་སྐུའི་ཡོན་ཏན་ནོ་ལྟ་བུ།
རྫས་གཅིག་ཏུ་སྡུད་པ་ནི། གསེར་རམ། དངུལ་ལམ། ཟངས་སམ། ལྕགས་ནི་རིན་པོ་ཆེའོ་ལྟ་བུ།
གཞན་ཡང་བསྡུ་གཞི་སྔ་མར་སྦྱར་བས་ཕྱི་མར་སྦྱར་བ་འཐུས་པ་དང༌། ཕྱི་མར་སྦྱར་བས་སྔ་མ་ལ་སྦྱར་བ་འཐུས་པ་སོགས་བྱེ་བྲག་རྣམས་ཤེས་དགོས་སོ། །
ལེ་ཚན་ཞེ་བཞི་པ། གམ་སོགས་འབྱེད་སྡུད་མིན་པའི་འཇུག་པ་གཞན།

གམ་སོགས་བཅུ་གཅིག་ལ་འབྱེད་སྡུད་ལས་ལྷག་པའི་སྒོ་ནས་རང་སྐྱ་འཕེར་བས་དོན་གཞན་སྟོན་བྱེད་དུ་འགྲོ་བ་སྟེ།
ཁྱོད་དགེ་སློང་ཡིན་ནམ་ལྟ་བུ་ནི་དྲི་བ་ལ་འཇུག་པ།
དངོས་པོའམ་མི་རྟག་པ་དོན་གཅིག་ལྟ་བུ་ནི་རྣམ་གྲངས་ལ་འཇུག་པ།
གླེན་པ་དེ་ལ་ཡི་གེ་བསླབ་ན་ཤེས་ཐུབ་བམ་ནི་ཐེ་ཚོམ། ཇ་འཐུང་ངམ་ཆང་འཐུང་ནི་གདམ་ང་ལ་འཇུག་པ། ཡུལ་གཅིག་བྱ་བ་མང་པོས་འཇུག་པ་ནི། མི་དེ་མཐོང་ངམ་ཐོས་སམ་ཡིད་ལ་དྲན་པས་ཀྱང་ལྟ་བུ།
གྲངས་འདྲེན་པ་ཙམ་ལ་འཇུག་པ་ནི། ས་ཁོད་སྙོམས་པས་འདི་ན་རྡོ་འམ། གྱོ་མོ་འམ། ཚེར་མ་སོགས་མེད་དོ་ལྟ་བུ།
མིང་གི་ཆ་ཤས་སུ་གྱུར་པའི་མི་འམ་ཅི་ལྟ་བུ་ནི་བཅུ་གཅིག་པོ་ལ་ཆེས་མང་བས་དེ་རྣམས་ཕྲད་དུ་འདོད་མི་རུང་ཞིང་དོན་གྱི་ཆ་ནས་འབྱེད་སྡུད་ཡིན་མིན་ལ་མ་བལྟོས་པར་གམ་སོགས་བཅུ་གཅིག་པོའི་སྒྲ་སྦྱོར་ནི་སླར་བསྡུ་དང་མཚུངས། གའི་རྗེས་གམ་ཐོབ་པ་ལ་སོགས་པ་མ་འདྲེས་པ་ཞིག་དགོས་པ་ཡིན། །
འདི་ཡན་རྩ་བར་དངོས་བསྟན་གྱི་ཁྱབ་ཡིག་ལ་བལྟོས་པ་ཅན་གྱི་ཕྲད་གཞན་དབང་ཅན་སླར་བསྡུ་དང༌། ལ་དོན། ཨི་ལྡན་རྣམ་པ་གཉིས། རྒྱན་སྡུད། ལྷག་བཅས། འབྱེད་སྡུད་རྣམས་སོང་ཞིང༌། རྣམ་དབྱེའི་དབང་དུ་ན་དང་པོ་དང༌། གཉིས་པ། གསུམ་པ། བཞི་པ། དྲུག་པ། བདུན་པ་རྣམས་བཤད། རྣམ་དབྱེ་དང་ཚིག་ཕྲད་དེ་དག་ལས་འཕྲོས་ཏེ་འཇུག་པ་གཞན་ཡང་མང་དུ་བསྟན་པ་ནི་ཆེས་གཅེས་པ་སྟེ། གལ་ཏེ་ཚིག་ཕྲད་སོ་སོར་དོན་གྱི་ཆ་ནས་ཤས་ཆེ་བའམ་མང་བ་རྒྱུ་མཚན་དུ་བྱས་ནས་སུམ་ཅུ་པར་དོན་འདི་དང་འདི་ཡིན་ཞེས་བཏགས་པ་ཁོ་ནར་འདོད་ནས། དེ་ལས་གཞན་པའི་དོན་གལ་པོ་ཆེ་སྟོན་བྱེད་དུ་འགྱུར་ཚུལ་མ་བཤད་ན། ཡི་གེའི་དོན་ལ་དཔྱད་སྐབས་ཐ་ན་ཡོངས་སུ་འཁྲུལ་བར་འགྱུར་ཞིང༌། མ་འཁྲུལ་ན་ཡང་ཐེ་ཚོམ་གྱི་གནས་སུ་གྱར་ནས་གསལ་ཁ་ཐོན་པའི་བཤད་པ་ཞིག་ནི་འབྱུང་རེ་སྐན་ཏེ་འབྱུང་བར་མི་ནུས་སོ། །
ལེ་ཚན་ཞེ་ལྔ་པ། འབྱུང་ཁུངས་དངོས།

རྩ་བའི་ས་བཅད་གཉིས་པའི་ནང་གསེས་གཉིས་པ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པའི་ནང་དོན་གཉིས་པ་ཁྱབ་ཡིག་ལ་མ་བལྟོས་པའི་ཕྲད་རང་དབང་ཅན་བཤད་པ་ལ། འབྱུང་ཁུངས་ནི་རྣམ་དབྱེའི་དབང་དུ་ལྔ་པ་སྟེ་དེའི་ངེས་ཚིག་ནི་འབྱུང་གཞི་དང་འབྱུང་ཆོས་སོ་སོར་འབྱེད་ཅིང་གཙོ་བོ་འབྱུང་གཞི་སྟོན་པ་ཞིག་ཡིན། དེ་ཡང་རྩ་བ་ལས་རྗེས་འཇུག་ཡི་གེ་བཅུ་པོ་ཡི། །བཞི་པ་དགུ་པ་ལ་བཅུ་པ། །སྦྱར་བ་འབྱུང་ཁུངས་ས་ཡིན་ཏེ། །དགར་དང་སྡུད་པའང་དེ་བཞིན་ནོ། །ཞེས་གསུངས་ཏེ། རྗེས་སུ་འཇུ༵ག་པའི་ཡི་གེ་བ༵ཅུ་པོ་རིམ་པར་གནས་པ་ཡི་བཞི་པ༵་ན་ཡིག་དང་དགུ༵་པ༵་ལ༵་ཡིག་གཉིས་མིང་གཞིར་བྱས་པ་ལ། བཅུ༵་པ༵་ས་ཡིག་མཐའ་རྟེན་དུ་སྦྱ༵ར་བ༵་ན་འབྱུ༵ང་ཁུང༵ས་སྟོན་པའི་དོན་གྱི་ས༵་སྟེ་གནས་སུ་འགྱུར་བ་ཡིན༵་ཏེ། ད་དུང་ཕྲད་དེ་གཉིས་ནི་དག༵ར་བ་ད༵ང་སྡུ༵ད་པ༵་འང་དེ༵་བཞི༵ན་དུ་སྟོན་པ་ཡི༵ན་ཞེས་སོ། །
འདིར་དཔེ་ཆ་འགར་སྦྱར་བ་འབྱུང་ཁུངས་དངོས་ཡིན་ཏེ། ཞེས་པ་སྣང་བ་ཕལ་ཅེར་སློབ་དཔོན་གྱིས་གསུངས་པ་རང་མིན་ནམ་སྙམ་སྟེ། འབྱུང་ཁུངས་ས་ཡིན་ཏེ་ཞེས་པ་ལས་དོན་གསལ་ཞིང་ལྷག་པར་འབྱུང་ཁུངས་དངོས་ཤིག་ཡོད་པ་དངོས་སུ་བསྟན་ནས་ཆ་འདྲ་ཡོད་པ་ཤུགས་ལ་གོ་བར་འགྱུར་བས་དངོས་དང་ཆ་འདྲའི་འཇོག་ཚུལ་ཧ་ཅང་བདེ་བ་ཞིག་ཆགས་ཡོད་པས་ཡིན། ཆ་འདྲ་མ་བཞེད་པ་ནི་པྲ་སྟི་དགེ་བཤེས་ཀྱི་ལུགས་ཏེ་འབྱུང་ཁུངས་ཙམ་བུ་བ་ཞིག་བཞེད་པ་དེ་ཙམ་བདེ་བ་མིན་པ་ནི་མི་ཙམ་བུ་བ་མིར་གཏོགས་དགོས་པས་ཀྱང་ཤེས་སོ། །
འབྱུང་ཁུངས་དངོས་ཞེས་པའང་འབྱུང་ཁུངས་དེ་འབྱུང་ཆོས་ཀྱི་རྒྱུ་ཡིན་དགོས་པ་ནི་མ་ངེས་ཏེ་དཔེར་ན་ཆུ་ལས་འཁྱགས་པ་ལྟ་བུ་ལ་ཆུ་དེ་འཁྱགས་པའི་རྒྱུར་འཇོག་བདེ་བ་ཞིག་མིན་པ་ལྟར་རོ། །
དེ་ཡང་འབྱུང་ཁུངས་དངོས་ལ་དབྱེ་བ་འདི་ལྟར་ཡོད་པར་འདོད་དེ།
གང་ཞིག་གང་ལས་བྱུང་བ། མ་ལས་བུ་ལྟ་བུ།
གང་ཞིག་གང་ལས་གྲུབ་པ། ཆུ་ལས་འཁྱགས་པ་ལྟ་བུ།
གང་ཞིག་གང་ལས་འཕེལ་བ། སོན་བྲེ་གང་ལས་ཐོག་བྲེ་བཅུ་ལྟ་བུ།
གང་ཞིག་གང་ལ་བརྟེན་པ། དགེ་རྒན་ནས་ཡོན་ཏན་ལྟ་བུ།
གང་ཞིག་གང་ལས་སྐྱེ་ཐོན། ཤིང་ལས་ཤིང་ལོ་ལྟ་བུ།
གང་ཞིག་གང་གི་འབྲས་བུར་འབྱུང་བ། སྡིག་པ་ལས་རྣམ་སྨིན་ལྟ་བུ།
གང་ཞིག་གང་གི་ཁྱད་ཆོས་ཡིན་པ། ཙཎྡྲན་ལས་དྲི་ངད་འཐུལ།
གང་ཞིག་གང་གི་འབྱུང་གནས་ཡིན་པ། གདན་ས་ནས་དགེ་བཤེས་ཐོན། ལྟ་བུའོ། །གཤམ་གྱི་ཚིགས་འདིར་དཔྱད་པར་བྱ་སྟེ། འདོད་འཇོའི་བ་ལས་བཅུད་ལྡན་འོ་མ་དང༌། །དཔག་བསམ་ཤིང་ལས་རོ་མངར་འབྲས་བུ་བཞིན། །བཤེས་གཉེན་དམ་པའི་ཐུགས་ཀྱི་བུམ་བཟང་ལས། །དགེ་ལེགས་ཡོན་ཏན་རྒྱུན་མར་འབྱུང་བར་འགྱུར། །
ལེ་ཚན་ཞེ་དྲུག་པ། འབྱུང་ཁུངས་ཆ་འདྲ།

འབྱུང་ཁུངས་ཆ་འདྲ་སྟེ། དངོས་མ་ཡིན་ཡང་སྒྲས་ཟིན་དུ་དེ་ལས་དེ་བྱུང་བ་ལྟ་བུའི་ཚིག་ནུས་ཅན་ཞིག་སྟེ། དེ་རྣམ་དབྱེ་ལྔ་པར་མི་འདོད་ལ། གལ་ཏེ་འདོད་ན་འབྱུང་གཞི་འབྱུང་ཆོས་ངོས་འཛིན་མི་ཐུབ་པས་གང་ལ་ལྔ་པའི་ངེས་ཚིག་ཏུ་བཞག་པ་དགོས་མེད་དུ་འགྱུར་བའི་ཕྱིར་རོ། །
འབྱུང་ཁུངས་ཆ་འདྲ་ལ་ནང་གསེས་དབྱེ་ན། གང་ལས་ལྷུངས་པའི་དོན་ཅན་ནི་རྟ་ལས་ལྷུངས་ལྟ་བུ། གང་ནས་བྲལ་བའི་དོན་ཅན་ནི་བཙོན་ནས་ཐར་ལྟ་བུ། གང་དང་བྱེ་བའི་དོན་ཅན་ནི་ཕ་ཡུལ་ནས་ཐོན་ལྟ་བུ། གང་ནས་ལེན་པའི་དོན་ཅན་ནི་ཆུ་ཟོམ་ནས་ཆུ་བཅུས་ལྟ་བུ། གང་ནས་ཁ་ཐོར་བ་ནི་ཧྲིལ་བུ་ནས་སིལ་བུར་ཐོར་ལྟ་བུ། གང་ནས་འོང་བ་ཙམ་ནི་ཤར་ཕྱོགས་ནས་འོངས་སོ་ལྟ་བུ། གང་ལས་འགྱུར་བ་ནི་བྱ་བ་ཆུང་ངུ་ནས་ཆེན་པོར་གྱུར་ལྟ་བུ། འབྱུང་ཡུལ་ཙམ་ནི་ཤར་ནས་ཉི་མ་ཤར་བྱུང་ལྟ་བུ། དབྱུང་བའམ་ཕུད་པའི་དོན་ཅན་ནི་གྲལ་ནས་དབྱུང་ལྟ་བུ། གང་ནས་གནས་སྤོ་བ་ནི་གྲོང་གསེབ་ནས་གྲོང་ཁྱེར་དུ་སྤོས་ལྟ་བུ།
ཆ་འདྲ་བའི་ཕྲད་དུ་ནས་ལས་བདེ་མ་བདེ་ཞིག་གི་ཁྱད་པར་ཡོད་པ་ནི་ཁ་ཤས་ལ་ནས་དང་ལས་གང་སྦྱར་རུང་མི་མཐུན་མེད་པ་དཔེར་ན། རྟ་ནས་ལྷུངས་དང་རྟ་ལས་ལྷུངས་གཉིས་ཀ་རུང་བ་དང༌། ཡང་ཤར་ཕྱོགས་ནས་ཡོང་ལ་ཤར་ཕྱོགས་ལས་འོང་བརྗོད་ན་ཅུང་མ་བདེ་བ་ལྟ་བུ་ཡིན་འདྲ་ཡང༌། ལྗོན་དབང་ལྟར་གྱི་འབྱུང་ཁུངས་དངོས་ཐམས་ཅད་ནས་ལས་གང་སྦྱར་ཡང་འཐུས་པ་ཞིག་དགོས་ཚུལ་གསུངས་ཀྱང༌། མཐའ་གཅིག་ཏུ་ནི་མ་ངེས་ཏེ། མ་ལས་བུ་སྐྱེས་ཟེར་བ་ལ་མ་ནས་བུ་སྐྱེས་དེ་ཙམ་མི་བདེ་ཞིང༌། ཡང་ལྷ་ནས་མིར་སྐྱེས་ཟེར་བ་སྔ་མ་ནས་ཕྱི་མར་སྐྱེ་བ་འཕོས་པ་ཞིག་གོ་རྒྱུ་ཡོད་སྣང་ཡང༌། ལྷ་ལས་མིར་སྐྱེས་བརྗོད་ན་ལྷ་ཡིན་ཡིན་པའི་ངང་ནས་མིར་སྐྱེས་པར་གོ་ཉེན་ཡོད་པ་དང༌། ས་བོན་ལས་མྱུ་གུ་ཟེར་ན་རྒྱུ་གང་ལས་བྱུང་བ་ཤས་ཆེར་གོ་ཞིང་ས་བོན་ནས་མྱུ་གུ་ཟེར་ན་རྒྱུ་ཡིན་པ་ཙམ་དུ་མ་ཟད་སྔ་མ་ཕྱི་མའི་ངོ་བོར་འགྱུར་བའི་རིམ་པ་ཞིག་ཀྱང་ཚིག་ནུས་ཀྱིས་གོ་བ་སྣང་བས་ཞིབ་དཔྱད་བགྱིས་པ་གལ་དུ་ཆེའོ། །
ལེ་ཚན་ཞེ་བདུན་པ། དགར་བ་ལ་འཇུག་ཚུལ།

དགར་དང་སྡུད་པའང་དེ་བཞིན་ཡིན། །ཞེས་དགར་སྡུད་གཉིས་ལ་འགྲོ་བའི་ནས་ལས་ཀྱི་ཕྲད་དངོས་སུ་གསུངས་པ་ལྟར། དགར་བ་ལ་འཇུག་པ་སྟེ། ཕྲད་ནས་ལས་གང་རུང་ཞུགས་པས་དགར་གཞི་ལས་དགར་ཆོས་ཤེིག་ལོགས་སུ་དམིགས་བཀར་གྱིས་དགར་བར་བྱ་བ་ཞིག་ཡིན་ཅིང༌། དེ་ལ་སྔ་སྲོལ་རིགས་མཐུན་དགར་བ་དང༌། རིགས་མི་མཐུན་དགར་བ་གཉིས་འཇོག་པའི་ཚུལ་ཡོད་པར། དང་པོ་རིགས་མཐུན་དགར་བ་ནི་ཕྱོགས་མཚུངས་པའམ་མཐུན་པ་གཞིར་བཅས་ལ་དེའི་ནང་ནས་དམིགས་སུ་བཀར་བའི་ཆོས་ཤིག་བརྗོད་པ་ལ་དགོངས་འདུག་སྟེ་དེ་ལའང་རིགས་རིགས་མཐུན། བྱ་བ་རིགས་མཐུན། ཡོན་ཏན་རིགས་མཐུན། རྫས་རིགས་མཐུན་བཅས་བཞིའི་གསུངས་ཚུལ་དང་སྒོ་བསྟུན་པར་འདིར་ཡང་དཔེ་བརྗོད་བགྱི་ན། དུད་འགྲོའི་ནང་ནས་སྤྲེའུ་རེད་ལྟ་བུ་རིགས་རིགས་མཐུན་དགར་བ། ལས་ཀའི་ནང་ནས་ཚོང་ལས་ཡོང་སྒོ་ཆེ་ནི་བྱ་བ་རིགས་མཐུན་དགར་བ། ཤེས་བྱའི་ནང་ནས་ཡི་གེ་བསླབས་པ་རྨང་གཞི་རེད་ནི་ཡོན་ཏན་རིགས་མཐུན་དགར་བ། ཤིང་གི་ནང་ནས་ཙཎྜན་དྲི་ཞིམ་མོ་ལྟ་བུ་རྫས་རིགས་མཐུན་དགར་བ་ཡིན་པ་རེད། རིགས་མཐུན་དགར་བ་ལ་ནས་སྒྲ་ཐོབ་ཅིང་ལས་མི་ཐོབ་པ་གསུངས་པ་ལེགས་བཤད་དུ་སྣང་ཞིང༌། ད་དུང་བརྟག་པར་བྱ་བ་ནི་ནས་སྒྲ་ཁོ་ནས་རིགས་མཐུན་དགར་མ་ནུས་པར་ནང་ཞེས་པའི་ཚིག་གྲོགས་ལ་བརྟེན་ཏེ། ནང་ནས་ཞེས་མ་ཟེར་ཐབས་མེད་ཅིང་འོང་བ་འདུག་པས་དོ་སྣང་དགོས།
རིགས་མི་མཐུན་དགར་བ་ལས་སྒྲས་སྟོན་ཏེ།
མཆོག་ཏུ་དགར་བ་ནི། གསེར་ལས་དངུལ་རིན་ཐང་ཆེ་ལྟ་བུ་དང༌། དམན་པར་དགར་བ་ནི་བྱི་བ་གླང་ཆེན་ལས་སྟོབས་ཞན་ལྟ་བུ། ཐ་དད་དུ་དགར་བ་ནི་རི་བོང་ཁྱི་ལས་གཞན་ལྟ་བུའོ། །མཆོག་དམན་ཐ་དད་ཀྱི་དགར་ཚུལ་ཞིག་ནི་སྒྲའི་སྐབས་སུ་ཡོད་པ་ནི་ཕྲད་ཐ་དད་པ་ཉིད་ཀྱི་ཕྱིར་ཟློས་པ་མ་ཡིན་ནོ། །
ལེ་ཚན་ཞེ་བརྒྱད་པ། སྡུད་པ་ལ་འཇུག་ཚུལ།

ནས་ལས་གཉིས་ཀྱི་སྡུད་པ་ལ་ནས་སྒྲ་ཁོ་ན་འཇུག་ཚུལ་གསུངས་པ་ཧ་ལམ་འཐད་ཅིང༌། སྡུད་པ་ཞེས་པ་སྐབས་འདིར་ནས་སྒྲ་སྦྱར་བས་བར་གྱི་རྣམ་གྲངས་རྣམས་མ་སྨོས་ཀྱང་གོ་བར་འགྱུར་བས་སྡུད་པ་ཞེས་བྱ་བ་སྟེ། འདི་དང་རྒྱན་སྡུད་ཀྱི་སྡུད་པ། འབྱེད་སྡུད་ཀྱི་སྡུད་པ། དང་སྒྲའི་སྡུད་པ་རྣམས་མ་ནོར་བ་གལ་ཆེ།
འདིར་སྡུད་པ་ལ་ནང་གསེས་མང་དུ་དབྱེ་ཚུལ་ཡོད་དེ།
དུས་སྡུད་པ། ལོ་འགོ་ནས་ལོ་མཇུག་བར་ལྟ་བུ།
ཡུལ་སྡུད་པ། ལྷ་ས་ནས་ཆབ་མདོའི་བར་ལྟ་བུ།
བྱ་བ་སྡུད་པ། ཞིང་བཏབས་པ་ནས་མ་བསྡུའི་བར་ལྟ་བུ།
དངོས་པོ་སྡུད་པ། ཐོག་ཁའི་རྒྱལ་མཚན་ནས་སྒོ་རྒྱབ་ཕྱགས་མའི་བར་ལྟ་བུ།
གོང་འོག་སྡུད་པ། མཁན་པོ་ནས་གསར་ཞུགས་གྲྭ་པའི་བར་ལྟ་བུ།
བརྗོད་བྱ་སྡུད་པ། མཆོད་བརྗོད་ནས་སྨོན་ཚིག་གི་བར་ལྟ་བུ།
གྲངས་སྡུད་པ། གཅིག་ནས་བརྒྱ་དང་སྟོང་གི་བར་ལྟ་བུ།
མིང་གཞན་སྡུད་པ། འཁོར་བ་འཇིག་ནས་ཤཱཀྱ་ཐུབ་པའི་བར་ལྟ་བུ།
བརྒྱུད་པ་སྡུད་པ། ཐུབ་དབང་ནས་རྩ་བའི་བླ་མའི་བར་ལྟ་བུ། དེ་དག་ལ་སོགས་པ་མང་དུ་ཡོད་ཅིང༌། འདིར་ཡང་ནས་སྒྲ་ལ་མཐར་གྱི་བར་ཞེས་པས་ཚིག་གྲོགས་བྱས་ནས་སྡུད་པར་འགྱུར་བ་ལས། ནས་སྒྲ་ཁོ་ནས་སྡུད་པ་མིན་པ་གསལ་ཞིང་དེ་ལྟར་ངེས་ནས་གོང་གསལ་དངོས་བསྟན་འབྱུང་ཁུངས་དངོས་དང་ཤུགས་བསྟན་ཆ་འདྲ་དགར་སྡུད་བཅས་ལ་འགྲོ་བའི་ལས་དང་ནས་གང་ཡིན་པ་ངོས་འཛིན་གསལ་པོ་དགོས། །
ལེ་ཚན་ཞེ་དགུ་པ། ནས་ལས་ཀྱི་འཇུག་པ་གཞན།

ནས་ལས་གཉིས་གོང་གསལ་འབྱུང་ཁུངས་སོགས་མིན་པའི་འཇུག་པ་གཞན་ཡང་ཡོད་པ་ཤེས་པ་བྱ་སྟེ། ནས་ཀྱི་འཇུག་པ་གཞན་ནི།
བྱེད་ཚབ་ནས་སྒྲ། ཞལ་ན༵ས་གསུངས་ལྟ་བུ།
གཉིས་པའི་དོན་ཅན། ཕྱག་ན༵ས་འཇུས་ལྟ་བུ།
རང་གཤིས་མཚོན་པ། གདོད་མ་ན༵ས་ཞི་བ་ལྟ་བུ།
དུས་ཀྱི་ཐོག་མ། ངས་སྔ་ལོ་ན༵ས་བཤད་ཡོད་ལྟ་བུ།
ངང་ཚུལ་སྟོན་པ། ཞེན་པ་གཏིང་ན༵ས་ལོག་ལྟ་བུ།
མ་འོངས་མཚམས་འཛིན། ལོ་གཉིས་ན༵ས་ང་སླེབས་ཡོང་ལྟ་བུ།
མཚམས་སྦྱོར་ལྷག་བཅས། ཡར་ལངས་ན༷ས་ཕྱག་འཚལ་ལྟ་བུ།
ལས་སྒྲ་ལའང་འབྱུང་ཁུངས། དགར་སྡུད་མིན་པའི་འཇུག་པ་ནི།
ལུང་འདྲེན་ལས་ཚིག །སྨྲ་སྒོ་ལས། ལྗོན་དབང་ལ༷ས་ལྟ་བུ།
སྔ་མ་ངེས་ཤིང་ཕྱི་མ་དགག་པ། དྲང་པོ་ཤོད་དགོས་པ་ལ༷ས་རྫུན་བཤད་མི་ཉན་ལྟ་བུ།
བསྡུར་བའི་དོན་ཅན། ན་ནིང་ལ༷ས་ད་ལོ་ཡག་ལྟ་བུ།
མེད་པར་འགྱུར་བ། ཚེ་ལ༷ས་འདས། བརྗོད་ལ༷ས་འདས་ལྟ་བུ།
གྲངས་ངེས་པ། རྟ་གཉིས་ལ༷ས་མེད་ལྟ་བུ།
དེ་ལྟར་ནས་ལས་ཀྱི་འཇུག་པ་གཞན་དུ་གྱུར་པའི་ཚིག་ཕྲད་ངོས་འཛིན་ཐུབ་པ་དགོས་ཁར་དེ་དག་འབྱུང་ཁུངས་སོགས་སུ་འཁྲུལ་བར་མི་བྱ་བ་གནད་དུ་ཆེའོ། །
ལེ་ཚན་ལྔ་བཅུ་པ། འབོད་སྒྲ་ངོས་འཛིན།

རྩ་བ་ལས། གང་མིང་བརྗོད་པའི་དང་པོ་རུ། །ཀྱེ་སྦྱར་བ་ནི་འབོད་པ་ཡིན། །ཞེས་འབོད་སྒྲ་བསྟན་ཏེ་ག༵ང་ཡང་རུང་བའི་སྨྲ་ཤེས་དོན་གོ་བའི་གང་ཟག་ཅིག་གི་མིང་དངོས་སམ་དེ་འབྲེལ་གྱི་གོ་མིང་སོགས་ཀྱི་བརྗོད་པའི་ཐོག་མ་སྟེ་ད༵ང་པོ་རུ༵་ཀྱེ་ཞེས་པ་སྦྱ༵ར་བ༵་ན་ནི་འབོད་པ༵་གསལ་བའི་སྒྲ་ཡིན་པར་གསུངས་ཤིང༌། འབོད་སྒྲ་འདི་རྣམ་དབྱེ་ཞིག་ཏུ་བརྩིས་ནས་རྣམ་དབྱེ་བརྒྱད་ཏུ་གསུངས་པ་མང་ཡང༌། ཕྲད་འདིར་རྣམ་དབྱེ་དང་པོ་དོན་གྱི་ངོ་བོ་ཙམ་སྟོན་པ་ལས་ལྷག་པ་ནི་གང་ཡང་ཡོད་པ་མ་མཐོང་བས་དང་པོའི་ཁོངས་སུ་འདུ་བར་བྱས་ཏེ་རྣམ་དབྱེ་བདུན་ཡིན་པར་འདོད་དོ། །
འབོད་སྒྲ་ལ་མིང་ཐམས་ཅད་ལ་འབོད་སྒྲ་སྦྱར་བ་མིན་པར་སྨྲ་ཤེས་དོན་གོའི་གང་ཟག་ཅིག་འབོད་པ་ཡིན་དགོས་ཤིང་དེ་མིན་དུད་འགྲོར་ཀྱེ་དང་ཀྭ་ཡེ་རྣམས་ཀྱིས་ཇི་ལྟར་འབོད་དེ་བོད་པ་མེད་དོ། །
འདིར་དང་པོ་རུ་སྦྱར་བ་མང་ཆེ་བའི་དབང་དུ་ཡིན་ཏེ་ཀྱེ་རྒྱལ་པོ་མཆོག་ལྟ་བུ་སོགས་མང་ཞིང༌། གཞན་ཡང་བར་དུ་སྦྱར་བ་དང༌། མཐའ་མར་སྦྱར་བའང་ཡོད་དེ་དཔེར་ན། བཞིན་བཟང་མ་ཀྱེ་ཚུར་ཤོག་ལྟ་བུ་བར་དུ་དང་འཕྲིན་ལས་མ་ལུས་སྒྲུབས་ཤིག་ཀྱེ་ལྟ་བུ་མཐར་སྦྱར་བ་འང་ཡོད་པ་དེ་དག་ཀྱང་འབོད་པ་ཤིན་ཏུ་གསལ་བ་ཡིན་པ་ལྟ་བུའོ། །སི་ཏུས་རྣམ་དབྱེ་མིང་གི་ཐོག་མར་སྦྱར་བ་མེད་པས་འབོད་སྒྲ་རྣམ་དབྱེར་མ་བཞེད་པ་ལ་རྒྱུ་མཚན་ཡོད་ཀྱང་རྟ་ཞེས་བརྗོད་པ་ཕྲད་གང་ཡང་མེད་པ་དང་པོར་འདོད་ཆོག་དུས། འབོད་པ་དང་པོར་འདོད་པ་ལ་སྐྱོན་ཆེར་མིའགྱུར་སྙམ། ཡང་ཁ་ཅིག་ཡུལ་ཁྱད་པར་ཅན་ལ་ཝ་ཡེ་དང་ཀྭ་ཡེ་མི་རུང་བར་ཀྱེ་ཉིད་སྦྱོར་དགོས་པ་ཞེས་གསུངས་པའང་ལེགས་པར་སྣང༌།
ཡང་བསྟན་བཅོས་གསུང་རབ་རྣམས་སུ་ཀྱེ་སོགས་མ་སྦྱར་བའི་སྒོ་ནས་རབ་འབྱོར་ལ་སོགས་པ་གོང་འོག་དང་ཐད་ཀར་མ་འབྲེལ་བ་ཡང་ཡང་ཐོན་པ་ནི་ཕྲད་དུ་མི་འགྲོ་ཡང་དོན་གྱི་ཆ་ནས་འབོད་སྒྲ་རང་ཡིན་པ་ཉིད་དུ་ངེས་སོ། །
ལེ་ཚན་ང་གཅིག་པ། ནི་སྒྲ་དགར་བ།

ད་ནི་ཁྱབ་ཡིག་ལ་བལྟོས་པ་ཅན་མ་ཡིན་པའི་ཕྲད་རང་དབང་ཅན་ནི་ཞེས་བྱ་བའི་སྒྲའི་ཕྲད་བསྟན་པ་ཡིན་ཏེ། རྩ་བ་ལས། གང་མིང་མཐའ་དང་མཐུན་པ་ཡི། །བཞི་པ་ལ་ནི་ཨི་སྦྱར་བ། །དགར་དང་བརྣན་པའི་ཚིག་ཏུ་འགྱུར། །ཞེས་ག༵ང་ཡང་རུང་བའི་མིང་མཐ༵འ་ད༵ང་མཐུད་པའི་ཚེག་ཁྱིམ་ཕྱི་རོལ་དེར་དོན་གྱི་འཇུག་པ་མཐུན་པ༵་ཡི་སྒོ་ནས་རྗེས་འཇུག་བཞི་པ༵་ན་ཡིག་ལ༵་ནི་དབྱངས་ཨི་མཚོན་པའི་རྟགས་གི་གུ་རེ་སྦྱ༵ར་བ༵་ན། ནི་ཞེས་པར་འགྱུར་ཏེ་དེ་ནི་དག༵ར་བའི་དོན་ད༵ང་དོན་ཞིག་ནན་ཏན་ཏུ་བརྗོད་པའི་བརྣ༵ན་པ༵འི་ཚིག༵་ཕྲད་ཅིག་ཏུ༷་འགྱུ༷ར་བ་ཡིན་ཞེས་གསུངས་ཤིང༌། ནི་སྒྲ་དགར་བ་ལ་འཇུག་པའི་དཔེ་བརྗོད་ཁམས་གཙང་ཡོང་ཆེད་དཔེ་བརྗོད་ནས་ལས་མཉམ་བསྲེས་མེད་པ་ཞིག་དགོས་པར་འདོད་དེ། གལ་ཏེ་ནས་ལས་སོགས་བསྲེས་ཏེ་རི་དྭགས་གཅན་གཟན་ཐམས་ཅད་ཀྱི་ནང་ནས་སེང་གེ་ནི་དབང་ཐང་ལྡན་པའི་རྒྱལ་པོའོ། །ཞེས་བཀོད་ན་དགར་བ་ཡིན་ཀྱང༌། འདི་ནང་ནས་ཞེས་པས་དགར་རམ། ཡང་ན་ནི་སྒྲས་དགར་ཁམས་གཙང་ཞིག་མིན་པ་ལྟ་བུ་རེད།
ནི་སྒྲ་དགར་བ་ལ་འཇུག་པའི་ནང་གསེས་ནི། སྨྲ་སྒོ་ལས་བྱུང་བ་ལྟར་ན།
ཟླ་བོ་ལས་དགར་བ། རྔམ་གཟི་ཆེ་ཤོས་ནི་སྟག་གོ། །ལྟ་བུ་དང༌། བཀོད་པ་ལས་དགར་བ། སྟག་ནི་རྔམ་གཟི་ཆེའོ་ལྟ་བུ་ཡིན། མཆོག་དམན་ཐ་དད་ཀྱི་དགར་ཚུལ་ཞིག་ཀྱང་གཞན་དུ་གསུངས་ཏེ། ནོར་བུ་བསམ་འཕེལ་ནི་ནོར་བུ་ཡག་ཤོས་རེད་ལྟ་བུ་མཆོག་དགར་དང༌། རྐུན་པོ་ནི་སྡུག་ཤོས་རེད་ལྟ་བུ་དམན་དགར་དང༌། ཆུ་ནི་སྣུམ་མ་རེད་ལྟ་བུ་ཐ་དད་དགར་བ་ཡིན་པ་ལྟ་བུའོ། །
སྤྱིར་བཏང་བེམ་པོའི་དངོས་པོ་ལ་གང་ཟག་ལྟར་མཆོག་དམན་བཤད་པ་མི་བདེ་ཡང༌། དེ་དག་ལ་ཆེ་ཆུང༌། སྲ་ཞན། ཡག་ཉེས་སོགས་འབྱེད་དུ་ཡོད་པས་མཆོག་དམན་དགར་བའི་ཁོངས་སུ་བསྡུ་ནུས། འོ་ན་ལས་དང་ནས་ཀྱིས་རིགས་མཐུན་མི་མཐུན་གྱི་དགར་ཚུལ་ཞིག་ནི་སྒྲ་ལ་ཡོང་གི་རེད་དམ་ཞེ་ན། དཔྱད་ཚེ་དེའང་ཡོད་དེ། ཚིག་ཕྲད་དེས་མཆོག་དམན་གྱི་དོན་མ་བསྟན་པར་རིགས་མཐུན་ནང་ནས་དགར་ཞིང་སླར་རིགས་མཐུན་དུ་བསྡུ་བར་ནུས་པ་ཞིག་སྟེ། དཔེར་ན། བརྒྱ་སྦྱིན་ནི་ལྷ་རེད་ལྟ་བུ། རིགས་རིགས་མཐུན་དགར་བ་དང༌། ནད་ལ་དཔྱད་པ་ནི་སྨན་པའི་ལས་ཀ་རིད་ལྟ་བུ་བྱ་བ་རིགས་མཐུན་དགར་བ། བཟོ་རིག་པ་ནི་རིག་པའི་གནས་ལྔའི་གྲས་ཡིན་ལྟ་བུ་ཡོན་ཏན་རིགས་མཐུན། གླ་རྩི་ནི་སྨན་རྒྱུ་གལ་ཆེན་ཞིག་ཡིན་ནི་རྫས་རིགས་མཐུན་ཡིན་པ་ལྟ་བུའོ། །མཆོག་དམན་ཐ་དད་ཀྱི་དགར་ཚུལ་ནི་རིགས་མི་མཐུན་དགར་བ་ཡིན་ནོ། །
ལེ་ཚན་ང་གཉིས་པ། ནི་སྒྲ་བརྣན་པ་སོགས།

ནི་སྒྲ་བརྣན་པ་ལ་འཇུག་པ་ནི། བརྣན་པ་ཞེས་གཞི་གཅིག་ལ་ནན་ཏན་དུ་དམིགས་འཛིན་བྱེད་པའི་དོན་ཏེ། ཧ་ལམ་སྡུད་པའི་དོན་དང་ཕྱོགས་མཚུངས་པར་སྣང་ཞིང༌། དེ་ཡང་བརྣན་ཞེས་པའི་ར་མགོ་ཅན་དེར་ནན་ཏན་དམིགས་འཛིན་གྱི་དོན་ལས། གཅིག་ཐོག་ཏུ་གཅིག་བསྣན་པའི་ས་མགོ་ཅན་གྱི་བསྣན་སྒྲའི་དོན་མེད་པས། དཔྱད་པར་བྱ་བ་ནི། སུམ་ཅུ་པའི་སྐབས་ནི་ནི་དགར་དང་བརྣན་པའི་སྒྲ། ཞེས་ར་མགོ་ཅན་དང༌། རྟགས་འཇུག་སྐབས། འབྱེད་སྡུད་བསྣན་དང་བདག་པོ་དང༌། །ཞེས་ས་མགོ་ཅན་བྱུང་བས་ཡང་སྙིང་བསྣན་པ་ཡིན་ནམ་བརྣན་པ་ཡིན་ནི་ཁ་མཚོན་གཅོད་དཀའོ། །
ནི་སྒྲ་བརྣན་པའི་དབང་དུ་བྱས་ནས་ནན་ཏན་ལ་འཇུག་པ་ནི། དམག་གི་གྲབས་སུ་གྲི་ནི་གཟེར། མདུང་ནི་ཁྱེར་ལྟ་བུ། རང་བཞིན་བརྣན་པ་ནི། ཁྱོད་ནི་བླ་མ། ཁྱོད་ནི་ཡི་དམ་ལྟ་བུ། ཁྱད་ཆོས་བརྣན་པ་ནི། རྟ་འདི་སྤུ་ཁ་ནི་མཛེས། འགྲོས་ནི་བཟང༌། ཤེད་མོ་ནི་ཡག་ལྟ་བུ། མཐུན་རྐྱེན་བརྣན་པ་ནི། མི་ལུས་ནི་ཐོབ། རབ་ཏུ་ནི་བྱུང༌། བཤེས་གཉེན་དང་ནི་འཕྲད་ལྟ་བུའོ། །
བསྣན་པའི་དབང་དུ་བྱས་ནས་བསྐྱར་བའི་དོན་ཅན་ནི་འཆར་ཅན་གྱི་ཞོགས་ཚོགས་ནི་འཚོགས། མང་ཇ་ནི་བཏང༌། འགྱེད་ནི་ཕུལ་ལྟ་བུ། གཅིག་ལ་གཅིག་བསྣན་ནི་བསྟོད་སྔགས་ནི་ཐོབ། བྱ་དགའ་ནི་སྤྲད། གོ་གནས་ནི་སྤར་ལྟ་བུ།
ནི་སྒྲ་ལ་དགར་བ་བརྣན་གང་རུང་དུ་མི་འགྲོ་བའི་འཇུག་པ་གཞན་ནི་ཡོད་དེ། ནི་སྒྲ་ལ་དམ་བཅའ་ལྷག་བཅས་བཞི་ཆ་ཚང་ཡོང་བ་ནི། སྒོ་གསུམ་ནི་ལུས་ངག་ཡིད་གསུམ་མོ་ལྟ་བུ་དབྱེ་བ་འདྲེན་པ་དང༌། གཞུང་ལམ་ནི་རླངས་འཁོར་བསྐྱོད་ཐུབ་པའི་ལམ་ཆེན་དེར་ལྟ་བུ་རྒྱས་བཤད་འདྲེན་པ། དུ་བ་འཕྱུར་བ་ནི་མེ་ཡོད་པས་སོ་ལྟ་བུ་ནི་གཏན་ཚིག་འདྲེན་པ། ལ་དོན་ནི་ལ་ཡིག་དང་དོན་མཐུན་པས་སོ་ནི་ངེས་ཚིག་འདྲེན་པ། དེ་དག་ཏུ་མ་གཏོགས་པ་ངེས་བཟུང་གི་ནི་སྒྲའང་ཆེས་མང་ངོ༌། །
ལེ་ཚན་ང་གསུམ་པ། དང་སྒྲ་སྡུད་པར་འཇུག་པ།

ཕྲད་རང་དབང་ཅན་དང་སྒྲ་བཤད་པ་ལ། མིང་དང་བྱ་བ་སོགས་ག༵ང་ཡང་རུ༵ང་བའི་སྔ་ཕྱིའི་བ༵ར་མཚ༵མས་རྣམས་སུ༵་རྗེས་འཇུག་གསུ༷མ་པ༵་ད་ཡིག་མིང་གཞིར་བྱས་པ་ལ༵་ནི་གཉིས་པ༵་ང་ཡིག་མཐའ་རྟེན་དུ་སྦྱ༵ར་ཚེ་དང་ཞེས་པ་གྲུབ་ལ། ཕྲད་དེ་ནི་དོན་གྱི་ཆ་ནས་རྣམ་པ་ལྔ་ལ་འཇུག་པ་སྟེ། སྡུ༵ད་པ༷་ད༵ང་འབྱེད་པ༵་དང༵༌། རྒྱུ༵་མཚ༷ན་དང༌། ཚེ་སྐབ༵ས་དང༌། གད༵མས་ང༵ག་བཅས་ཀྱི་འཇུག་པ་ལྔ༵འོ། །ཞེས་རྩ་བར་གསུངས་ཤིང༌། དང་པོ་དང་སྒྲ་སྡུད་པ་འཇུག་ཚུལ་ཡང་འབྱེད་སྡུད་གམ་སོགས་ཀྱི་སྡུད་པ་སྟོན་ཚུལ་དང་མཚུངས་ཁར་ཕྱིས་སུ་དང་སྒྲ་ཤས་ཆེར་བེད་སྤྱད་པ་དར་རོ། །དེ་ཡང་སྤྱི་ན་གམ་སོགས་དང་སྡུད་པ་འདྲ་བ་ཡོད་ཀྱང༌། དང་སྒྲས་སྡུད་པ་སྟོན་ཚུལ་གམ་སོགས་ལས་ལྷག་པ་ཇི་སྙེད་ཅིག་ཡོད་པ་གཤམ་གྱི་དབྱེ་བ་ལ་རྟོགས་པར་འགྱུར་རོ། །
དང་སྒྲ་སྡུད་པའི་དབྱེ་བ་ནི། བསྡུ་གཞི་དངོས་བསྟན་ནི། གསེར་དང་ཟངས་དང་དངུལ་སོགས་གཏེར་ཁ་ལྟ་བུ། བསྡུ་གཞི་ཤུགས་བསྟན་ནི་ས་འོག་ནས་གསེར་དང་དངུལ་དང་ཟངས་རྡོ་སྣ་ཚོགས་རྙེད་ལྟ་བུ།
གནས་མཐུན་པར་བསྡུ་བ་ནི། ང་དང་ཁོང་མཉམ་དུ་བསྡད་ལྟ་བུ།
དུས་མཐུན་པར་བསྡུ་བ་ནི། བློ་བཟང་དང་བཀྲ་ཤིས་ཆུ་ཚོད་༧ པར་འཛོམས་ལྟ་བུ།
དོན་མཐུན་པར་བསྡུ་བ་ནི། དངོས་པོ་དང་མི་རྟག་པ་དོན་གཅིག་ལྟ་བུ།
ཕྱོགས་མཐུན་པར་བསྡུ་བ་ནི། དབྱངས་འཛོམས་དང་སྒྲོལ་མ་ཤར་དུ་བསྐྱོད་ལྟ་བུ།
བྱ་བ་མཐུན་པར་བསྡུ་བ་ནི། ཞིང་པ་དང་འབྲོག་པས་ཚོང་བརྒྱབ་ལྟ་བུ།
གཞི་མཐུན་པར་བསྡུ་བ་ནི། ཆུ་དང་འོ་མ་འདྲེས་ལྟ་བུ།
རིགས་མཐུན་པར་བསྡུ་བ་ནི། རྟ་དང་བོང་བུ་དུད་འགྲོ་རེད་ལྟ་བུ།
རྫས་མཐུན་པར་བསྡུ་བ་ནི། སྟར་སྡོང་དང་ཁམ་སྡོང་གཉིས་ལྗོན་ཤིང་ངོ་ལྟ་བུ།
དེ་དག་ལ་སོགས་པ་དང་སྒྲས་སྡུད་ཚུལ་མང་ངོ༌། །
བཤེས་སྤྲིངས་ལས། རྒྱན་པོ་འགྱེད་དང་འདུས་ལ་བལྟ་བ་དང༌། །ལེ་ལོ་སྡིག་པའི་གྲོགས་ལ་བརྟེན་པ་དང༌། །ཆང་དང་མཚན་མོར་རྒྱུ་བ་ངན་སོང་བ། །གྲགས་པ་ཉམས་པར་འགྱུར་བ་དེ་དྲུག་སྤོངས། །ཞེས་པའི་དང་སྒྲ་རྣམས་ལ་དཔྱོད་ཅིག ། །
ལེ་ཚན་ང་བཞི་པ། དང་སྒྲ་འབྱེད་པར་འཇུག་པ།

དང་སྒྲ་འབྱེད་པ་ལ་འཇུག་ཚུལ་ཡང་འབྱེད་སྡུད་སྐབས་དང་མཚུངས་པ་ཡོད་ཁར། ད་དུང་དང་སྒྲའི་ཤུགས་ཀྱིས་དོན་ཁྱད་པར་བ་འབྱེད་ཚུལ་ཀྱང་གཤམ་ནས་འཆད་པར་བྱའོ། །
དང་སྒྲ་འབྱེད་པར་འཇུག་པའི་དབྱེ་བ་ལ།
དབྱེ་གཞི་གཅིག་ལས་དབྱེ་བ་དུ་མར་འབྱེད་པ་ནི། ཕུང་པོ་ལ་གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང་རྣམ་པར་ཤེས་པ་བཅས་ལྔ་ཡོད་ལྟ་བུ།
ངེས་པ་ཅན་གཉིས་སུ་འབྱེད་པ་ནི། གྲུབ་མཐའ་ལ་ཕྱི་རོལ་པ་དང་ནང་པ་གཉིས་ལྟ་བུ།
ལྷན་ཅིག་མི་གནས་པའི་འབྱེད་པ་ནི། སྣང་བ་དང་མུན་པ་ཞེས་པ་ལྟ་བུ།
ཁྱད་པར་འབྱེད་པ་ནི། བདེན་པ་དང་རྫུན་མ་དཔྱད་ན་ཤེས་ལྟ་བུ།
ཡུལ་སྣ་ཚོགས་པས་འབྱེད་པ་ནི། ཉི་མའི་འོད་ཀྱིས་རི་དང་ནགས་ཚལ་དང༌། ཆུ་ཀླུང་རྣམས་གསལ་ལྟ་བུ།
གདམ་ང་ཅན་གྱིས་འབྱེད་པ་ནི། ཉན་དང་མ་ཉན་སོ་སོས་བསམ་བློ་ཐོངས་ལྟ་བུ།
གོང་གསལ་ལྟར་དང་སྒྲ་འབྱེད་པ་ལ་འགྲོ་བ་འབྱེད་སྡུད་ཀྱི་གམ་སོགས་ལྟ་བུས་དབྱེ་གཞི་ཞིག་ལས་དབྱེ་བ་དུ་མ་འབྱེད་པ་ཙམ་གྱི་དོན་ལས་ལྷག་པར་དང་སྒྲའི་ཚིག་ཤུགས་ཀྱིས་འབྱེད་ཚུལ་གཞན་སྣ་ཚོགས་པ་ཡོད་ལུགས་འདི་ལ་ད་དུང་ཞིབ་པར་དཔྱད་པའི་གནད་ཡོད་དོ། །
ལེ་ཚན་ང་ལྔ་པ། དང་སྒྲ་རྒྱུ་མཚན་དང་གདམས་ངག་སྟོན་པ།

དང་སྒྲ་རྒྱུ་མཚན་ལ་འཇུག་ཅེས་པ་ནི། དང་སྒྲ་སྦྱར་བར་བསྒྲུབ་བྱ་སྒྲུབ་བྱེད་ཀྱི་གཏན་ཚིགས་ལྟ་བུའམ་ཁྱབ་པ་ངེས་པའི་ཚིག་ཏུ་འགྱུར་བ་གང་ཡིན་པ་ལ་བྱ་སྟེ།
ཆུ་སྐྱར་ལྡིང་བ་དང་ཆུ་ཡོད་ནི་རྒྱུ་མཚན་དངོས་བསྟན། གང་བྱུང་ཟོ་དང་ནད་འགོ་འོང་ནི་རྒྱུ་མཚན་དོན་སྟོན། ཚོང་བྱེད་དང་ཁེ་བཟང་ཡོང་ནི་ཁྱབ་པ་དེ་ཙམ་མ་ངེས་པ། དམར་མཆོད་གྱིས་དང་ཐར་པ་ཐོབ་ནི་མི་འོས་པའི་རྒྱུ་མཚན། སྡིག་པ་གསོག་དང་རྣམ་སྨིན་མྱོང་བར་འགྱུར་ནི་ལྡོག་ཏུ་མེད་པ། དང་སྒྲ་རྒྱུ་མཚན་ལ་འཇུག་པ་དང་གདམས་ངག་ལ་འཇུག་པ་གཉིས་དཔེ་བརྗོད་ཁམས་དྭངས་མ་བྱུང་ཚེ་ནོར་འཛོལ་འབྱུང་ཉེན་ཡོད་ཅིང༌། གདམས་ངག་ནི་ཕན་པར་བྱ་བའི་ཐབས་ལམ་འདོམས་པ་ཞིག་ཡིན་པས་སྨན་ཟོ་དང་ནད་ལས་གྲོལ་བར་འགྱུར་ལྟ་བུ་དམིགས་བཀར་གྱི་དོན་ཟབ་མོ་ཤོད་རྒྱུ་མེད་པར་ཀུན་གྱིས་ཤེས་པའི་རྒྱུ་མཚན་ཡིན་པའི་ཕྱིར་རྒྱུ་མཚན་སྟོན་པའི་དང་སྒྲར་འཇོག་པ་ལེགས་སྙམ། འོ་ན་གདམས་ངག་ཅེས་པ་གང་ཞེ་ན་རླུང་ཁ་སྦྱོར་སྦྱོངས་དང་བདེ་དྲོད་འབར་བར་འགྱུར། མི་སྡུག་པ་སྒོམས་དང་འདོད་པའི་ཡོན་ཏན་ལ་ཆགས་ཞེན་ཆུང་བར་འགྱུར། ལྟ་བུ་དང༌། ལུས་དྲང་པོར་སྲོང་དང་བྱིང་བ་ཆུང་བར་འགྱུར་ལྟ་བུ་རྣམས་མན་ངག་གམ་གདམས་ངག་ཡིན་པར་འདོད། དེ་རྣམས་ལ་རྒྱུ་མཚན་བཤད་པ་མི་གཙོ་ཞིང༌། ཐབས་ལམ་བཤད་པ་གཙོ་བས་ཕྱིར་རོ། །
ལེ་ཚན་ང་དྲུག་པ། དང་སྒྲ་ཚེ་སྐབས་དོན་ཅན།

དང་སྒྲས་ཚེ་སྐབས་སྟོན་ཚུལ་ནི། ལ་དོན་གྱི་སྐབས་ཀྱི་ཚེ་སྐབས་དང་སྤྱིར་ན་མཚུངས་པ་ཡིན་མོད། འོན་ཀྱང་དང་སྒྲ་ཚེ་སྐབས་ལ་འཇུག་པའི་ཚེ་ལ་དོན་ལས་ལྷག་པ་ནི། དུས་དེ་ཕྲལ་དང༌། དེ་མ་ཐག བར་མ་ཆོད་པ་ལྟ་བུའི་ཚིག་ནུས་ཤིག་ཡོད་པར་བསམ་སྟེ། ཚིག་ཕྲད་འདིའི་ཚེ་སྐབས་ལ་འཇུག་པའི་བྱེ་བྲག་དཔེ་བརྗོད་ནི་དུས་ཀྱི་མཚམས་འཛིན་ཆུ་ཚོད་ཟིན་པ་དང་ཐིར་སྒྲ་བཏང་ལྟ་བུ།
གནས་ཀྱི་མཚམས་འཛིན། དམག་མི་བྱས་པ་དང་དམག་ཆས་གྱོན་ལྟ་བུ།
བྱ་བའི་མཚམས་འཛིན། སྟར་ཁ་འཐོག་པ་དང་ཤིང་ལ་འཛེགས་ལྟ་བུ།
དགོས་དབང་གི་མཚམས་འཛིན། ནད་ཕོག་པ་དང་སྨན་ཁང་དུ་བསྐྱོད་ལྟ་བུ། གཞན་སེལ་གྱི་མཚམས་འཛིན། བཞུ་མར་སྤར་བ་དང་མུན་པ་ཡལ་ལྟ་བུ། མ་འོངས་པའི་མཚམས་འཛིན། ཕྱི་ལོ་ཤར་བ་དང་ལྷ་སར་འགྲོ་ལྟ་བུ། རྗེས་དྲན་གྱི་མཚམས་འཛིན། འདས་ཚིགས་ཟིན་པ་དང་མཆོག་འབུལ་བྱེད་ལྟ་བུ། དུས་ངེས་མེད་ཀྱི་མཚམས་འཛིན། བར་གསེང་བྱུང་བ་དང་འདིར་ཕེབས་ཤོག་ལྟ་བུ། དུས་ཅིག་ཅར་བའི་མཚམས་འཛིན། མིག་གདང་བ་དང་ཡུལ་མཐོང་ལྟ་བུ། ན་ལ་སོགས་ཚེ་སྐབས་ལ་འཇུག་དུས། སྐབས་ལ། དུས་ན། ཚེ་ན་ལྟ་བུ་འབྲིར་ཡོད་ཀྱང༌། །དང་སྒྲ་ལ་སྐབས་དང༌། དུས་དང༌། ཚེ་དང་ཞེས་འབྲི་ཚེ་དང་སྒྲ་ཚེ་སྐབས་མིན་པར་འགྱུར་འགྲོ་བ་རེད།། །།
ལེ་ཚན་ང་བདུན་པ། དང་སྒྲའི་འཇུག་པ་གཞན།

ཚིག་ཕྲད་དང་སྒྲ་ལ་རྩ་བ་ལ་དངོས་སུ་གསུངས་པའི་དོན་རྣམ་པ་ལྔ་ཕུད། ད་དུང་འཇུག་པ་གཞན་ཡང་ཡོད་དེ།
སྟབས་གཅིག་དོན་གཉིས་ནི།  ཅ་ལག་ཉོ་བ་དང་ཆབས་ཅིག་སྨན་ཁང་ལ་བསྐྱོད་ལྟ་བུ། གདམས་ངག་ལས་གཞན་སྐུལ་ཚིག་ནི། འདིར་ཤོག་དང་སྐད་ཆ་ཤོད་རྒྱུ་ཡོད་ལྟ་བུ།
བསྡུར་ཅིང་འགྲན་པ་ནི། ལྷ་དང་ལྷ་མ་ཡིན་དམག་འཐབ་ལྟ་བུ།
རྣམ་གྲངས་འདྲེན་པ་ཙམ་ནི། བྱ་དང་རི་དྭགས་དང༌། གཅན་གཟན་དང་ལྟ་བུ།
འདྲ་བར་མཚུངས་པའི་དོན་ནི། བྱང་ཆུབ་སེམས་ནི་གསེར་དང་འདྲ་ལྟ་བུ།
ལྡན་པའམ་ཡོད་པའི་དོན་ནི། ཚེ་དང་ལྡན། ཡོན་ཏན་དང་ལྡན་ལྟ་བུ།
དེ་དག་ལ་སོགས་པ་དང་སྒྲའི་དོན་ལ་དོན་ལྔའི་འཇུག་པ་དང་འཇུག་པ་གཞན་རབ་ཏུ་ཕྱེ་ན་དོན་གྱི་གོ་བ་རྒྱ་ཆེ་བ་རྙེད་པར་འགྱུར་རོ།།
གཤམ་གྱི་ཚིགས་རྐང་གཉིས་རེ་བྱས་པ་ཁག་གསུམ་ལ་དཔྱད་རྒྱུ།
༡། བློ་དང་ལྡན་པའི་གྲོགས་དང་འཕྲད་གྱུར་ནས། དེ་དང་འདྲ་བའི་གཏམ་དང་བྱ་བ་སྤེལ། །
༢། འདི་རུ་ཤོག་དང་ང་དང་ལུས་རྩལ་འགྲན། །རྒྱལ་དང་རྩེད་མོ་ཆབས་ཅིག་བྱས་པས་ཆོག །
༣། ཕྱག་ནི་ཚོལ་དང་དོན་དང་ལྡན་པ་སྟེ། །འདི་དང་ཕྱི་མར་བདེ་དང་ལྡན་པར་གྱུར།། །།
ལེ་ཚན་ང་བརྒྱད་པ། དེ་སྒྲ་ངོས་འཛིན།

རྩ་བའི་ས་བཅད་གཉིས་པའི་གཉིས་པ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པའི་ནང་གསེས་ཕྲད་རང་དབང་ཅན་དེ་སྒྲ་བཤད་པའི་སྐབས་ཡིན་པས། དེ་ཡང་རྩ་བའི་དོན་འགྲེལ་བར་བྱ་བ་ལ་འདི་ལྟ་སྟེ། ག༵ང་ཡང་རུང་བའི་མིང་དང་ཁྱད་ཚིག་གི་ནི་ཡ༵་མཐ༵འ་སྟེ་མདུན་ན་སྣེ་ཁྲིད་པ་ལྟ་བུ་རུ་ཡོད་པའི་རྗེས་འཇུག་གསུམ་པ༵་ད་ལ༵་ནི༵་དབྱངས་ཨེ་མཚོན་པའི་འགྲེང་བུ་རེ་སྦྱ༵ར་བ༵་ཡིན་ན། དེ་ཞེས་པའི་ཕྲད་དུ་འགྱུར་ཏེ། དོན་གྱི་ཆ་ནས་ཐ༵་སྙ༵ད་ཀྱི་དབ༵ང་དུ་ཐ་སྙད་འདས་མ་ཐག་པ་དང༌། ཐ་སྙད་རྣམ་གྲངས་གཞན་ཅན། ཐ་སྙད་ལྷག་བཅས་གསུམ་གྱི་དོན་གང་རུང་ཡིན་ཏེ། དངོས་པོ༵འི་དབ༵ང་དུ་བྱས་ན་བདེན་པ་དང་གསང་བ་དང་བདག་གི་བ་དང་ཕ་རོལ་པོ་བཅས་བཞི༷་རུ་འགྱུ༷ར་བ༵་དང་དུ༵ས་སྟོན་བྱེད་ཀྱི༵་དབ༵ང་དུ་བྱས་ན་དུས་འདས་པ་དང་དུས་མ་འོངས་པ་གཉི༵ས་ཀྱི་དོན་ཡི༵ན་ནོ༵། ཞེས་དེ་སྒྲས་དོན་གང་གི་དབང་དུ་བྱས་པ་གསུམ་གྱི་སྒོ་ནས་དོན་བྱེ་བྲག་དགུར་འཇུག་པ་གསུངས་ཤིང༌། དེ་སྒྲ་ཡ་མཐའ་རུ་སྦྱར་བས། དེའི་གོང་གི་མིང་དང་ཁྱད་ཚིག་དག་རྒྱུན་མཐུད་དེ་གོ་བར་འགྱུར་བ་ལས། གོང་དུ་མིང་སོགས་མེད་པར་ནི་ཐ་སྙད་འདས་མ་ཐག་པ་སོགས་ཡོང་ཐབས་བྲལ་བས། སློབ་དཔོན་གྱིས་གང་མིང་གི་ནི་ཡ་མཐའ་རུ། །ཞེས་གསུངས་ཤིང༌། མིང་དང་མཐུད་ནས་དེ་སྒྲ་སྦྱར་བ་མི་དེ། ཁྱི་དེ། མེ་ཏོག་དེ་ལྟ་བུ་ནི་འདིར་བསྟན་གྱི་དེ་སྒྲ་ལས་གཞན་ཏེ་ངེས་བཟུང་གི་དེ་སྒྲར་ཤེས་པར་བྱའོ།།།
ལེ་ཚན་ང་དགུ་པ། ཐ་སྙད་འདས་མ་ཐག་པ།

ཐ་སྙད་དབང་དུ་གསུམ་ཞེས་པར་སློབ་དཔོན་རང་གི་འདི་དང་འདི་འོ་ཞེས་གསུངས་པ་མ་མཇལ་ཡང༌། ཡོངས་གྲགས་ཀྱི་འགྲེལ་ཆེན་རྣམས་སུ་ཐ་སྙད་འདས་མ་ཐག་པ་དང༌། ཐ་སྙད་རྣམ་གྲངས་གཞན་ཅན། ཐ་སྙད་ལྷག་བཅས་རྣམས་ཡིན་པ་གསུངས་དོན་ལྟར། འདིར་ཐ་སྙད་འདས་མ་ཐག་པ་བཤད་པ་དང༌། མིང་དང་ཐ་སྙད་ཕལ་ཆེར་ཕྱོགས་མཚུངས་པ་ཡིན་པས། མིང་གང་ཞིག་སྨྲོས་ཟིན་མ་ཐག་པ་ཡིན་ན། དེར་མཐུད་ནས་དེ་སྒྲ་ག་ཚོད་ཡོད་ཀྱང་གང་སྨོས་ཀྱི་མིང་དེ་རང་ལ་གོ་བར་སྟེ་དཔེར་ན་བུམ་པའོ། །དེ་ལྟོ་ལྡིར། དེ་ཞབས་གཞུང༌། དེ་ཆུ་དཀྱུའི་དོན་བྱེད་ནུས་པའོ་བརྗོད་ན་དེ་སྒྲ་སྔ་རྗེས་ཚང་མ་བརྗོད་གཞི་བུམ་པ་རང་ལ་གོ་གི་ཡོད་པ་ལྟ་བུ་རེད། སྔ་སྲོལ་ཐ་སྙད་འདས་མ་ཐག་པའི་དེ་སྒྲ་ལ་དཔེ་བརྗོད་དེ་འདྲ་ཙམ་གྱི་ཆོག་པར་བགྱིས་པ་ཤས་ཆེ་བས། དེ་ཙམ་གྱིས་འཆད་ན་གོ་རྒྱ་ཆུང་བ་ཉིད་དེ། དོན་གྱི་ཆ་ནས་ཐ་སྙད་འདས་མ་ཐག་པ་ལ་ངེས་པར་གཏོགས་པ་འདི་ལྟར་ཡོད་དེ།
སྔར་གྱི་བྱ་བ་ལ་མཐུད་པ། །ཞིང་བཏབས་དེ་ནས་ཆུ་བཏང་ལྟ་བུ།   སྔར་གྱི་དུས་ལ་མཐུད་པ། དེ་ཙ་ན། དེའི་ཚེ་ལྟ་བུ། སྔར་གྱི་ཡུལ་ལ་མཐུད་པ། ཕ་གི་འི་ཤིང་དེ་ལ་སྟ་རི་བསྣུན་ལྟ་བུ། སྔར་གྱི་ཇི་ལྟ་བར་མཐུད་པ། ཕ་མས་བྱམས་པས་སྐྱོང༌། དེ་ལྟ་ཕན་བཏགས་ལྟ་བུ། སྔར་གྱི་གླིང་གཞིར་མཐུད་པ། དེ་ཡང༌། དེ་ལས་ཀྱང་སོགས་ལྟ་བུ།  ལྔར་གྱི་དབྱེ་གཞིར་མཐུད་པ། དེ་ལ། དེ་ལ་ཡང་གཉིས་ལྟ་བུ།
སྔར་གྱི་སྒྲུབ་བྱེད་ལ་མཐུད་པ། དེས་ན། དེའི་ཕྱིར་ལྟ་བུ། སྔར་གྱི་དཔྱད་གཞིར་མཐུད་པ། དེ་ལྟར་ན། དེ་འདོད་ན་ལྟ་བ། སྔར་གྱི་མཚུངས་ཆོས་ལ་མཐུད་པ། དེ་བཞིན་དུ། དེ་ལྟ་བུ་ལྟརོ། །སྔར་གྱི་བསྡོམ་བྱར་མཐུད་པ། དེ་ཡན། དེ་དག་གི་ལྟ་བུ།
གོང་གསལ་ལྟར་དེ་སྒྲ་དང་ཕྲད་གཞན་འདུས་ནས་ཐ་སྙད་འདས་མ་ཐག་པ་སྟོན་ཚུལ་དཔྱད་ན་ད་དུང་ཡང་ཡོད་པར་ངེས་ཀྱང་རེ་ཞིག་དབྱེ་བ་དེ་ཙམ་ལ་བཞག་གོ ། །།
ལེ་ཚན་དྲུག་ཅུ་པ། ཐ་སྙད་རྣམ་གྲངས་གཞན་ཅན།

དེ་སྒྲ་མིང་གི་ཐོག་མར་གནས་པ། ཐ་སྙད་རྣམ་གྲངས་གཞན་ཅན་ཞེས་པ་ནི། དེ་སྒྲ་སྦྱར་ཤུལ་དུ་དོན་གྱི་རྣམ་གྲངས་གཞན་ཞིག་ཀྱང་ཡོད་པ་ཤུགས་ལ་གོ་བ་ཞིག་ཡིན་པ་འདོད་ཅིང༌། སྐབས་འདིའི་དེ་སྒྲ་ཡང་མིང་གི་སྔོན་དུ་ཡོད་ཀྱང༌། ཚིག་ཟིན་འདས་མ་ཐག་པ་དང་ཐད་ཀར་འབྲེལ་བ་མེད་པ་ཞིག་གི་སྒོ་ནས་ཐ་སྙད་འདས་མ་ཐག་པ་དང་ཁྱད་པ་འབྱེད་པའི་ཕྲད་ཅིག་ཡིན་འདུག་པ་དང་གཅིག་དེ་སྒྲ་གང་ལ་བརྗོད་པ་མི་གསལ་ཡང་བཤད་ཡུལ་དང་ཤོད་མཁན་གཉིས་ངོས་ནས་དེ་ཞེས་པ་དངོས་པོ་གང་ལ་ཟེར་བ་གོ་ངེས་ཤིག་ནི་དགོས་པ་དང་གཉིས་ཀྱི་སྒོ་ནས་རྣམ་གྲངས་གཞན་ཅན་ལ་སྤྱིའི་ངོས་འཛིན་ཞིག་སྔོན་དུ་འགྲོ་དགོས་པ་དང༌། དེ་ནས་ནང་གསེས་དབྱེ་བས་རྣམ་གྲངས་གཞན་ཅན་ལ་སྔར་ལྷག་གི་གོ་བ་ཞིག་ཡོང་བ་བྱ་དགོས་པ་རེད་སྙམ།
འོ་ན་དབྱེ་བ་དུ་ཡོད་ཅེ་ན་གཤམ་གསལ་ཏེ། མཚན་གཞི་གཞན་ཅན་ནི། དེ་དང་དེ་དག་ནི་ཀ་བ་ཡིན་ཞེས་པ་ལྟ་བུ།
ཐ་དད་པ་གཞན་ཅན་ནི། དེ་ཀ་བ་དང་དེ་ནི་བུམ་པ་ཡིན་ཞེས་པ་ལྟ་བུ། ཉེ་འགྱངས་ཀྱི་གནས་གཞན་ཅན་ནི། ཀ་རིང་འདི་དང་ཀ་ཐུང་དེ་ལྟ་བུ། བསྒྲུབ་བྱ་གཞན་ཅན་ནི། དེ་འདྲ་མ་བྱེད་ཅིག་ལྟ་བུ།
དགག་བྱ་གཞན་ཅན་ནི། དེ་ལྟར་བྱེད་ཅིག་ལྟར་རོ། །མིང་གཞན་ཅན་ནི། དེ་ནི་པདྨ་སྟེ། ཆུ་སྐྱེས་ཀྱང་དེའོ་ལྟ་བུ། རང་བཞིན་གཞན་ཅན་ནི། གསེར་ཡིན་ལ་རྒྱན་ཆའང་དེ་རེད་ལྟ་བུ། དགར་ཆོས་གཞན་ཅན་ནི། དེ་ཇ་རེད་ཇ་ཡག་ཤོས་ཀྱང་དེ་རེད་ལྟ་བུའོ།
རྣམ་གྲངས་གཞན་ཅན་ལ་ཐ་སྙད་ཅེས་བརྗོད་པ་ནི་དེ་སྒྲ་རྣམས་གང་ལ་བརྗོད་པའི་ཐ་སྙད་རྙེད་པར་འགྱུར་བས་ཡིན་ནམ་སྙམ། །
ལེ་ཚན་རེ་གཅིག་པ། དངོས་པོའི་དབང་གི་བཞི།
དེ་སྒྲ་ཐ་སྙད་ལྷག་བཅས་ལ་འཇུག་པ་ནི་རྗེས་འཇུག་དའི་རྗེས་སུ་དེ་ཐོབ་པར་ལྷག་བཅས་སྐབས་བཤད་ཟིན་པས་འདིར་མ་སྤྲོས། འོ་ན་འདིར་ཡང་ཐ་སྙད་ཀྱི་ཁོངས་སུ་བཞག་པ་ཅིའི་ཕྱིར་ཡིན་ཞེ་ན། དེའི་དགོངས་པར་དཔག་ན། དེ་སྒྲ་ལྷག་བཅས་སུ་གྱུར་ནས་གོང་འོག་གཉིས་ཀའི་ཐ་སྙད་དང་འབྲེལ་བ་དམ་ཟབ་ཡོད་པས་ཡིན་ནམ་སྙམ་མོ། །
འདིར་དངོས་པོའི་དབང་དུ་བཞི་འཆད་པར་བྱ་བའི་སྐབས་སུ་བབས་པ་ཡིན་པས། དེ་ཡང་བདེན་པ་དང༌། གསང་བ་དང༌། བདག་གི་བ་དང༌། ཕ་རོལ་པོ་བཅས་དངོས་པོ་འཇུག་ཚུལ་འགྲེལ་ཆེན་རྣམས་སུ་ཞལ་མཐུན་ལྟར་གྱིས་འདིར་ཡང་སྤྱིར་དངོས་པའི་དེ་བཞི་ལ་ནང་གསེས་བྱེ་བྲག་བརྒྱད་དུ་དབྱེ་བ་འདོད་དེ། བདེན་པ་ལ་དགག་སྒྲུབ་གཉིས། གསང་བ་ལ་རྒྱུན་མར་གསང་བ་དང༌། གསང་ནས་སླར་མངོན་གསལ་དུ་གྱུར་པ་གཉིས། བདག་གི་བ་ལ་རྒྱུད་གཅིག་པའི་བདག་གི་བ་དང༌། བྱེད་པོའི་བདག་གི་བ་གཉིས། ཕ་རོལ་པོ་ལ་ཡང་རྒྱུད་ཐ་དད་པའི་ཕ་རོལ་པོ་དང༌། བྱ་བའི་ཡུལ་སྟེང་གི་དངོས་པོ་གཉིས་བཅས་གཉིས་ཚན་བཞི་སྟེ་བརྒྱད་ཡིན།
དང་པོ་བདེན་པའི་དངོས་པོའི་ནང་ཚན་སྒྲུབ་པའི་བདེན་པ་ནི་དེ་དེ་བཞིན་ཏེ་བུམ་པ་འདུས་བྱས་སོ་ལྟ་བུ། དགག་པའི་བདེན་པ་ནི་དེ་དེ་བཞིན་ཏེ་བུམ་པ་འདུས་མ་བྱས་མ་ཡིན་ནོ། །ཞེས་བརྗོད་པ་ལྟ་བུའོ། །
གཉིས་པ་གསང་བའི་དངོས་པོ་ལས་རྒྱུན་མར་གསང་བ་ནི། དེ་སྒྲ་འཇུག་ཡུལ་གང་ཡིན་ཤེས་པ་གཉིས་ཀྱིས་གཞན་ལ་གསང་སྟེ་དེ་གཞན་ལ་ཤོད་མི་ཉན་ལྟ་བུ་དང༌། གསང་བ་ནས་མངོན་གསལ་དུ་གྱུར་པ་ནི། དེ་སྒྲའི་དོན་ཤེས་པ་གཉིས་ཀྱིས་གསང་བའི་ཡིག་ཆ་དེ་ཁོང་ཚོར་སྒྲོག་སྦྱང་གྱིས་ལྟ་བུའོ། །
བདག་གི་བ་ལས་རྒྱུད་གཅིག་པའི་བདག་གི་བ་ནི་དེ་ངའི་ཞྭ་མོ་ཡིན་ལྟ་བུ་དང༌། བྱེད་པོའི་བདག་གི་བ་ནི་དེ་ཡིག་མཁན་གྱི་སྨྱུ་གུ་རེད་ལྟ་བུའོ། །
ཕ་རོལ་པོའི་དངོས་པོ་གཉིས་ལས་རྒྱུད་ཐ་དད་པའི་ཕ་རོལ་པོ་ནི་དེ་ཁོང་གི་དངུལ་རེད་ལྟ་བུ་དང༌། བྱ་བའི་ཡུལ་སྟེང་གི་དངོས་པོ་ནི་དེ་ཤོག་བུའི་ཐོག་གི་ཡིག་གཟུགས་རེད་ལྟ་བུའོ། །
འདིར་བདེན་པའི་དངོས་པོ་ལ་དགག་སྒྲུབ་འཇོག་ཚུལ་དང་གསང་བ་ལ་གསང་བ་རྒྱུན་མ་དང༌། གསང་ནས་མངོན་གསལ་དུ་འགྱུར་བའི་འཇོག་ཚུལ་ཁྱད་པ་བ་ཞིག་བཤད་ཅིང༌། བདག་དང་ཕ་རོལ་པོའི་འཇོག་ཚུལ་ལ་སྔར་དེ་ངའི་རེད། དེ་ཁོང་གི་རེད་ལྟ་བུ་བྱིས་པར་བསླབ་ཚུལ་ཞིག་ལས་མེད་ཀྱང༌། ཐོན་མིས་རྟགས་འཇུག་གི་སྐབས་དངོས་པོ་བདག་གཞན་གྱི་རྣམ་བཞག་གསུངས་པ་གཞིར་བཞག་གིས་འདིར་ཡང་བྱེད་པོའི་བདག་གི་བ་དང༌། བྱ་ཡུལ་གྱི་ཕ་རོལ་པོ་འཇོག་གོ། །།
ལེ་ཚན་རེ་གཉིས་པ། དུས་ཀྱི་དབང་དུ་གཉིས།

དེ་སྒྲ་ལ་དུས་ཀྱི་དབང་དུ་གཉིས་ཏེ་འདས་པ་དང༌། མ་འོངས་པར་འཇུག་པ་གསུངས་པའང༌། སྔོན་ཆད་དུས་ཁོ་ནའི་དབང་དུ་མཛད་ནས་འགྲེལ་བྱེད་མང་པོར་ཁ་སང་གི་ཉིན་དེ་ཞེས་འདས་པ་དང༌། སང་ཉིན་གྱི་དུས་དེར་ཞེས་མ་འོངས་པར་གསུངས་པ་མང་ཞིང༌། དེ་ལྟར་ཅུང་ཁྱབ་ཆུང་བ་སྟེ། དུས་ཞེས་པའི་ཐ་སྙད་འཇུག་ས་ལ། དུས་ཁོ་ན་དང༌། བྱ་བའི་དུས། དངོས་པོའི་དུས་བཅས་གསུམ་ཡོད་པས་སོ། །དེ་ཡང་དུས་ཁོ་ན་ཞེས་པ་སྐད་ཅིག་སྔ་ཕྱི་དང་ཉིན་མཚན་ལོ་ཟླ་ལ་སོགས་པ་གོ་དགོས་པ་དང༌། བྱ་བའི་དུས་གསུམ་ནི་བྱ་བ་གང་ཞིག་བྱུང་ཟིན་དང་འབྱུང་བཞིན་པ། འབྱུང་རྒྱུ་བཅས་ཀྱི་ཆ་ནས་བཞག་པ་དང༌། དངོས་པོའི་དུས་གསུམ་ནི་དཔེར་ན་བུམ་པར་མཚོན་ན་སྔར་ཡོད་ཀྱི་བུམ་པ་དང༌། ད་ལྟའི་བུམ་པ་དང༌། མ་འོངས་འབྱུང་བར་འགྱུར་བའི་བུམ་པ་བཅས་གསུམ་ལ་དངོས་པོའི་དུས་སུ་འདོད། །
དེའི་ཕྱིར་སྐབས་འདིར་དེ་སྒྲའི་དུས་ཀྱི་དབང་དུ་གཉིས་འཇུག་པར་ཡང་དུས་ཀྱི་གོ་དོན་གསུམ་གྱི་འདས་མ་འོངས་ཀྱི་ཆ་ནས་དྲུག་ལ་གཞིར་བྱས་པའི་དཔེ་བརྗོད་འཇོག་པ་ཡིན་ཏེ་དུས་ཁོ་ནའི་མ་འོངས་པ་ནི། ཕྱི་ལོའི་དུས་དེ་ལ་ལྟ་བུ།
དུས་ཁོ་ནའི་འདས་པ་ནི། ན་ནིང་གི་དུས་དེ་ལ་ལྟ་བུ། བྱ་བའི་འདས་པ་ནི། གཏན་འབེབས་བྱས་པ་དེ་ལ་ལྟ་བུ། བྱ་བའི་མ་འོངས་པ་ནི། གཏན་འབེབས་བྱ་རྒྱུ་དེ་ལ་ལྟ་བུ། བྱུང་ཟིན་གྱི་དངོས་པོ་ནི། སྔར་ཡོད་ཀྱི་ཁང་པ་དེ་ལྟ་བུ། འབྱུང་འགྱུར་གྱི་དངོས་པོ་ནི། ཁང་པ་འགྲུབ་རྒྱུ་དེ་ལྟ་བུའོ། །
གོང་གསལ་གྱི་དེ་སྒྲ་རྣམས་ངེས་བཟུང་ཙམ་གྱི་དེ་སྒྲ་དང་ནོར་ཉེན་ཆེ་བས་དུས་ཀྱི་ཆ་ཤས་དྲུག་པོའི་དོན་ཡོད་མེད་མེད་ཀྱིས་ཤན་འབྱེད་དགོས།། །།
ལེ་ཚན་རེ་གསུམ་པ། དངོས་བསྟན་སྤྱི་སྒྲ་གང༌།

ད་ནི་གང་སྒྲ་སྟོན་པའི་སྐབས་ཏེ། རྩ་བ་ལས་གང་མི་བརྗོད་པའི་དང་པོ་རུ། །དང་པོ་ལ་ནི་གཉིས་པ་སྦྱར། །སྤྱི་ལ་ཁྱབ་པ་ཉིད་དུ་འགྱུར། །ཞེས་གསུངས་ཏེ། ག༵ང་ཡང་རུང་བའི་མིང་དང་བྱ་བ་དང་དགོས་པ་ལ་སོགས་པའི་བརྗོ༵ད་པ༵འི་ཐོག་མ་སྟེ་ད༵ང་པོ༵་རུ། རྗེས་འཇུག་ད༵ང་པོ༷་ག་ལ༵་ནི་གཉི༵ས་པ༵་ང་སྦྱ༵ར་བས་གང་ཞེས་གྲུབ་པ་ནི། བྱེ་བྲག་མ་གསལ་བར་སྤྱི༷་ཡོངས་ལ༵་ཁྱ༵བ་པ༵་སྟོན་པའི་སྤྱི་སྒྲ་ཉིད་དེ་སྤྱི་རང་དུ་འགྱུ༷ར་བར་གསུངས། གང་སྒྲ་ནི་གཞུང་དུ་དངོས་སུ་གསུངས་པའི་སྤྱི་སྒྲ་དང༌། དེ་ལས་འཕྲོས་ཏེ་ཕྱིས་མཁས་པས་ཅི་དང་ཇི་དང་སུ་བཅས་གསུམ་བསྣན་པས་ཅི་ཇི་སུ་གང་བཞིར་ཐམས་ཅད་བཞེད་པ་མཐུན། གང་སྒྲ་མིང་གི་ཐོག་མར་སྦྱར་བ་ལས་མ་གསུང་ཡང་མཐར་སྦྱར་བ་དང་བར་དུ་སྦྱར་བ་ཡང་ཆེས་མང་བས་ཅི་ཇི་སུ་རྣམས་ཀྱང་དེ་བཞིན་དུ་ཤེས་པར་བྱའོ། །
གང་སྒྲས་དོན་སྣ་ཚོགས་པར་སྦྱར་དུ་རུང་བ་ལས་རྣམ་དབྱེ་བདུན་དང་སྦྱར་ན་ཤིན་ཏུ་ཁྱབ་ཆེ་བ་ཡིན་པའི་ཕྱིར་འདིར་ལམ་ཙམ་བརྗོད་ན། གང་དག གང་ཞིག་སོགས་དངོས་པོའི་དོན་གྱི་སྤྱི་སྒྲ།
གང་ལ་གང་དུ་སོགས་ནི་གཉིས་པའི་དོན་གྱི་སྤྱི་སྒྲ། གང་གིས་སོགས་ནི་གསུམ་པའི་དོན་གྱི་སྤྱི་སྒྲ། གང་སླད་གང་ཕྱིར་སོགས་ནི་བཞི་པའི་དོན་གྱི་སྤྱི་སྒྲ། གང་ལས་གང་ནས་སོགས་ལྔ་པའི་དོན་གྱི་སྤྱི་སྒྲ། གང་གི་སོགས་ནི་དྲུག་པའི་དོན་གྱི་སྤྱི་སྒྲ། གང་ལ་ཡོད་སོགས་ནི་བདུན་པའི་དོན་གྱི་སྤྱི་སྒྲ་ཡིན། དེ་རྣམས་ལ་དོན་གྱི་ཞེས་བརྗོད་པ་ཕྱོགས་མཐུན་གྱི་ཆ་ནས་ཡིན་གྱི། དོན་བྱེ་བྲག་མ་ངེས་པས་དང་པོ་སོགས་བདུན་དངོས་ནི་མིན་ནོ། །
གང་སྒྲ་ཐོག་མར་སྦྱར་བ་མ་ཡིན་པར་མཐའ་ལ་སྦྱར་ནས་འཇུག་པའང་ཡོད་དེ།
དྲི་བ་ལ་འཇུག་པ། ཁྱོད་ཡོང་དོན་གང་ཡིན་ལྟ་བུ། རིས་མེད་ལ་འཇུག་པ། གྲུབ་མཐའ་གང་ཡང་རུང་ལྟ་བུ། དགར་གཞིར་འཇུག་པ་ནི། བྱ་བ་གང་ལས་ཀྱང་འདི་ཕན་ཡོན་ཆེ་ལྟ་བུ། གདམ་ངའི་དོན་ཅན་ནི། གསེར་དངུལ་གང་རུང་གིས་བསྐྲུན་ལྟ་བུ། གཤམ་གྱི་ཚིགས་བཅད་ལ་དཔྱད་པར་བྱའོ། །སྤང་ལྗོངས་གང་ལས་སྐྱེས་པའི་སྨན་རྩྭ་གང༌། །གང་གི་སླད་དུ་ནད་པ་གང་ལ་སྦྱིན། །ཟ་ས་གང་ཡིན་མཛོ་དང་མཛོ་མོ་གང༌། །དེ་དག་གང་ལས་ཞིང་ལ་གང་གིས་གནོད། །
ལེ་ཚན་རེ་བཞི་པ། སྤྱི་ཁྱབ་ཀྱི་སྒྲ་ཅི།
སྤྱི་སྒྲའི་ནང་ཚན་ཅི་ནི་མཁས་པ་ཁ་ཅིག་གིས་དོན་ལ་འཇུག་པའི་སྤྱི་སྒྲ་ཡིན་པར་བཞེད་པའང་ལེགས་ཆ་ཆེ་ཞིང༌། ཅི་དང་ཇི་སྐབས་འགའ་ཤས་སུ་འཇུག་པ་མཐུན་པ་ཡོད་ཀྱང༌། ཞིབ་པར་དཔྱད་ན། ཅི་ནི་རིགས་མཐུན་སྟོན་པ་ཤས་ཆེ་བ་དང༌། ཇི་ནི་རྣམ་པ་གསལ་བ་ཡིན། ཅི་ཞེས་པར་ངེས་པར་ཚིག་གྲོགས་ལ་བརྟེན་པ་མ་ཡིན་ཡང་ཚིག་གྲོགས་མཉམ་སྦྱར་བྱས་པ་མང་བས་ཅི་ཡི་ཚིག་གྲོགས་ནི། ཞིག སྟེ། སླད། འདྲ། ཕྱིར་རྣམས་ཡིན་པར་ལྗོན་དབང་ལས་བཤད་པ་བཞིན་ནོ། །
ཅི་ཞེས་པ་སྤྱི་སྒྲ་འཇུག་པའི་ནང་གསེས་ནི། བྱེ་བྲག་རེ་རེ་བ་ནི། བྱ་བ་ཅི་ཞིག་སྒྲུབ་ཀྱང་ལྟ་བུ།
གལ་འཛུགས་པ་ནི། ཅི་སྟེ་དེ་འདྲ་བྱེད་ན་ལྟ་བུ། དགོས་པ་ཚོལ་བ་ནི། ཅིའི་སླད་དུ་དཀའ་བ་སྤྱད་ལྟ་བུ།
རིགས་མཐུན་སྟོན་བྱེད་ནི། མི་ཅི་འདྲ་ཞིག་ལྟ་བུ། རྒྱུ་མཚན་འདྲི་བ་ནི། ཅིའི་ཕྱིར་དམག་འཁྲུག་ལངས་ལྟ་བུ། དོན་གཞན་འགྱུར་ནི། ཁེ་བཟང་ཡོང་རྒྱུ་ཅི། མ་རྩ་སྟོངས་ལྟ་བུ། ངེས་པའི་དོན་ནི། རྒྱུ་དགེ་བས་ལས་འབྲས་བུ་བདེ་པ་འབྱུང་བ་སྨོས་ཅི་དགོས་ལྟ་བུ། ནན་ཏན་གྱི་དོན་ནི། ཅི་ནས་ཀྱང་སྐྱབས་འཇུག་ཞུ་ལྟ་བུ། ལྐོག་གྱུར་བརྟག་པ་ནི། ནམ་མཁར་ལྡིང་བ་དེ་ཅི་ཡིན་ལྟ་བུ།
ཚོད་མ་ཐིག་པ་ནི། ཆར་པ་གཏོང་མིན་ཅི་ཆ་ལྟ་བུ། མ་ལུས་པའི་དོན་ནི། ནུས་པ་ཅི་ཡོད་བཏོན་ལྟ་བུ།
ཚད་དཔོག་པ་ནི། མཆོད་རྟེན་འདི་ཅི་ཙམ་མཐོ་ལྟ་བུ། སྣ་ཚོགས་པའི་དོན་ནི། དཔེ་ཆ་ཅི་རིགགས་བལྟས་ལྟ་བུ། སྡུད་པར་མཐུན་པའི་དགག་ཚིག་ནི། ཅི་ཡང་མེད་ལྟ་བུ། སྡུད་པར་མཐུན་པའི་སྒྲུབ་ཚིག་ནི། ཅི་ཡང་སྲིད་ལྟ་བུའོ། །
དེ་ལྟར་ཅི་ཞེས་པའི་སྤྱི་སྒྲའི་དོན་བྱེ་བྲག་རྣམས་ཤེས་པར་བྱ་ཞིང༌། དེ་ཡང་ཚིག་གྲོགས་ཀྱི་ནུས་པས་དོན་རྟོགས་པར་འགྱུར་བ་ལྷུག་པར་མང་ཞིང༌། ཚིགས་བཅད་དང་ཚིག་སྡུད་ལ་ནི་ཚིག་གྲོགས་འབྱུང་བ་མ་ངེས་སོ།། །།
ལེ་ཚན་རེ་ལྔ་པ། སྤྱི་ཁྱབ་ཀྱི་སྒྲ་ཇི།
སྤྱི་སྒྲའི་ནང་ཚན་ཇི་དང་འབྲེལ་བ་འཆད་པ་ལ། ཇི་ནི་དཔེའི་སྤྱི་སྒྲར་ཁ་ཅིག་བཞེད་ཅིང༌། དེ་ཡང་ཇི་ལྟར་ཇི་བཞིན་ལ་སོགས་པ་མང་བར་དགོངས་ཀྱི། ཐམས་ཅད་དཔེའི་དོན་དུ་ནི་མ་ངེས་སོ། །
ཇི་སྒྲ་ནི་ཅི་དང་མི་འདྲ་བར་ཧ་ལམ་ཚིག་གྲོགས་ལ་བརྟེན་དགོས་པ་ཡིན་ཏེ། དཔེར་ན་ཚིགས་བཅད་ནང༌། ཤར་དུ་དུ་ཞགས་འཁྲིགས་དོན་ཅི། ལྟ་བུ་དོན་ཅི་ཡིན་བརྗོད་པ་གོ་ནུས་ཀྱང༌། ཤར་དུ་དུ་ཞགས་འཁྲིགས་དོན་ཇི། ཞེས་བརྗོད་དུ་མེད་ལ། ཇི་ཡིན་གྱི་དོན་དུའང་མི་འགྱུར་བ་ལྟར་རོ། །ཇི་སྒྲ་ལ་དོན་གྱི་ཚིག་གྲོགས་ནི་སྙེད། སྲིད། ལྟར། བཞིན་སྐད་རྣམས་ཡིན་པ་ལྗོན་དབང་དུ་གསུངས་ཀྱང༌། དེ་ཙམ་དུ་མ་ཟད། ཡིན་འདྲ་ཡོད་ཙམ་སོགས་ཀྱི་ཚིག་གྲོགས་བྱས་པ་མང་བར་སྣང་ངོ༌། །
ཇི་ཞེས་པའི་སྤྱི་སྒྲའི་དོན་གྱི་དབྱེ་བ་ལ། མང་བའི་དོན་ནི། སེམས་ཅན་ཇི་སྙེད་ཅིག་སོགས་ལྟ་བུ།
དུས་ཀྱི་མཐར་གཏུགས་ནི། ཇི་སྲིད་འཁོར་བ་མ་སྟོངས་བར་ལྟ་བུ། མཚུངས་པའི་དོན་ནི། ཇི་ལྟར་པད་མཚོར་ངང་མོ་འདུ་བ་ལྟར་ལྟ་བུ། ཡིན་པར་སྒྲོ་བཏགས་ནི། ཚངས་པའི་རྒྱུད་མངས་ཇི་བཞིན་ཁྱོད་ཀྱི་གསུང་ལྟ་བུ། བརྗོད་ཚུལ་གསལ་བྱེད། ཇི་སྐད་དུ་བླ་མའི་གསུང་ལས་ལྟ་བུ། རིམ་འགྱུར་གྱི་དོན་ནི། འཚོ་བ་ཇི་ལེགས་སུ་སོང་ལྟ་བུ། ཡོངས་རྫོགས་ཀྱི་དོན་ནི། ཁེ་བཟང་ཇི་ཡོད་ཁྱེད་ལ་འབུལ་ལྟ་བུ།
ཚད་དཔོག་པ་ནི། ཞོ་དཀྲོགས་ཐེངས་ཇི་ཙམ་ལ་མར་ཐོན་ལྟ་བུ། ཚུལ་དང་རྣམ་འགྱུར་ནི། ཇི་འདྲ་བྱས་ན་ཡོན་ཏན་ཤེས་ཐུབ་བམ་ལྟ་བུ། ཆོས་ཉིད་ལ་འཇུག་པ་ནི། གནས་ལུགས་ཇི་ལྟ་བ་ཞེས་སོགས་ལྟ་བུའོ། །ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང༌། །བགྱིས་པ་ཅི་འདྲའང་རུང་སྟེ་མཁས་པས་བསྟེན། །ཚིགས་རྐང་འདི་གཉིས་སུ་སྤྱི་སྒྲ་ཡོད་དམ། ཡོན་ན་ནང་གསེས་གར་གཏོགས་དཔྱོད་ཅིག། །།
ལེ་ཚན་རེ་དྲུག་པ། སྤྱི་ཁྱབ་ཀྱི་སྒྲ་སུ།

སྤྱི་སྒྲའི་ནང་ཚན་སུ་སྒྲ་འཆད་པར། སུ་ནི་གང་ཟག་ཅེས་སུ་སྒྲ་འཇུག་ཡུལ་གང་ཟག་ཡིན་པ་གསུངས་ཤིང༌། འོ་ན་དུད་འགྲོ་ལ་སུ་སྒྲ་འཇུག་གམ་ཞེ་ན་དེང་སྐད་ཀྱི་འགྱུར་བའི་དབང་གིས་རྟ་སུ་རེད། ཁྱི་སུ་རེད་ལྟ་བུ་བརྗོད་ཐབས་བྲལ་བས་དུད་འགྲོ་ལ་ནི་འཇུག་གི་མེད་འདྲའོ། །
སུ་སྒྲ་འདི་ཡང་གང་སྒྲ་རྣམ་དབྱེ་བདུན་དང་ཕྱོགས་མཐུན་གྱི་དོན་ཡོད་པ་ལྟར་ཞིག་སྦྱར་རུང་སྟེ་སུ་ཞིག  སུ་ལ། སུས། སུའི། སླད། སུ་ལས། སུ་ཡི། སུ་རུ་སོགས་ལྟ་བུས་མཚོན། །སུ་སྤྱི་སྒྲར་འགྲོ་བའི་དོན་གྱི་དབྱེ་བ་ཡང༌།
སུ་ཡིས་བྱས་སམ་རི་འགོར་ལྷ་བསང་བཏང།  བྱེད་པོ་ལྐོག་གྱུར།
དཔའ་བོ་སུ་ལ་གཟེངས་བསྟོད་རྟགས་མ་སྤྲད།  བྱ་ཡུལ་ལྐོག་གྱུར།
དམག་ལ་འགྲོ་རྒྱུའི་ཁས་ལེན་སུ་ཡིས་བྱས།  མ་འོངས་བྱེད་པོ།
རི་བོང་མགོ་ན་རྭ་ཡོད་སུ་ཡིས་འཛིན།  མི་སྲིད་སྟོན་པ།
ཕ་བུ་གཉིས་ལས་སུ་ཞིག་འཐུས་མིར་མངགས།  གདམ་ངའི་དོན།
ཁྱོད་རྣམས་སུ་ཀྱང་གཟིགས་མོ་གཟིགས་ན་འགྲིག ཚད་བཀག་མེད་པ།
དབུ་མཛད་སུ་ཡིན་དགེ་བསྐོས་སུ་ལ་བབས།  དྲི་བར་འཇུག་པ།
ཡུལ་སྐོར་འགྲོ་མཁན་མི་རིགས་སུ་ཡང་ཡོད།  གཅིག་ཏུ་མ་ངེས་པ་
སུས་ཀྱང་རྐུན་པོའི་སྤྱོད་ངན་སྤེལ་མི་ཆོག ཡོངས་སུ་བསྒྲགས་པ།
སྤོ་ལོའི་ཐང་དུ་འགྲན་མཁན་སུ་དང་སུ།  བསྡུར་བའི་དོན།
སུ་སྒྲར་ལ་དོན་གྱི་འཇུག་པ་ཡོད་པ་གང་སྒྲ་ཞེ་སའི་ཚིག་ལ་འགྲོ་བ་གང་གི་བློ་གྲོས་སོགས་ལྟ་བུ་འདིའི་འཇུག་པ་གཞན་ནོ།། །།
ལེ་ཚན་རེ་བདུན་པ། བདག་སྒྲ་ངོས་འཛིན།
ཕྲད་རང་དབང་ཅན་གྱི་ནང་གསེས་བདག་སྒྲ་བཤད་པ་ལ། ག༵ང་ཡང་རུང་བའི་གཙོ་མིང་གི༷་ནི༷་ཚིག་ཁྱིམ་མ༵་མཐ༵འ་དེ་ན༵། པུ༷་ལི༵ངྒ་སྟེ་སྐྱེས་པའི་རྟགས་དང་དེའི་སྒྲ་མཚུངས་པའི་མིང་གཞི་པ་ཡི་སྒྲ༷་སྔར་མེད་པ༵་ཞིག་ལ་དེ་ལ༵་པུ༵་ལིངྒ་དང་སྒྲ་མཚུངས་པའི་པ་ཡིག་སྦྱ༵ར་ན༵་གང་ལ་དབང་བའི་བད༵ག་པོའི་དོན་གྱི་ས༵ར་ནི༵་ཤེས་པ༵ར་བྱ༵་དགོས་གསུངས་པར་འགྲེལ་ནས། པ་དང་དེར་མཐུན་གྱི་པོ་གཉིས་གཞུང་གི་དངོས་བསྟན་གྱི་བདག་སྒྲ་ཡིན་པ་སི་ཏུ་པཎ་ཆེན་གྱི་བཞེད་པ་ལ་བསྔགས་སོ། །
འདིར་གཙོ་མིང་དང་མིང་གི་ཆ་ཤས་གཉིས་ལ་ཁྱད་པར་འདི་མཐོང་སྟེ། གཙོ་མིང་ནི་ངོ་བོ་གསལ་བར་སྟོན་བྱེད་གཙོ་བོ་དང༌། པ་པོ་སོགས་དེའི་ཆ་ཤས་མེད་མི་རུང་ཡིན་པ་སྟེ། སྟོན་ཞེས་པ་གཙོ་མིང༌། པ་ཞེས་པ་དེར་མཐུན་གྱི་བདག་སྒྲ། བུམ་ཞེས་པ་གཙོ་མིང༌། པ་ཞེས་པ་དེར་མཐུན་གྱི་མིང་མཐའི་པ་བ་ཡིན་པ་ལྟ་བུ་རེད།
པ་པོ་བདག་སྒྲ་ལ་ཅིའི་ཕྱིར་གསུངས་ཤེ་ན། རྒྱུ་མཚན་གསུམ་སྟེ། པུ་ལིདྒ་ཡི་པུ་དང་མིང་གཞི་མཐུན་པ་ནི་པ་སྡེ་ཉིད་དུ་ཡོད་པའི་དང་པོ་པ་དེ་ཡིན་པའི་ཕྱིར་དང༌། སྐྱེས་པས་དབང་བྱེད་པའི་དུས་རབས་སུ་སྤྱི་ཚོགས་ལྟ་བས་ཤན་ཞུགས་ནས་པུ་ལིདྒ་སྟེ་ནུས་ལྡན་གྱི་སྐྱེས་པ་བདག་པོའི་གནས་སུ་འདོད་དགོས་པའི་ཕྱིར་དང༌། པ་སྡེའི་ནང་ནས་ཀྱང་མིང་གཞི་རྟགས་ཀྱི་དབྱེ་བའི་སྐབས་པ་ཉིད་ཕོར་འཇོག་དགོས་པའི་ཕྱིར་ན། རྒྱུ་མཚན་དེ་གསུམ་གྱིས་ཐོན་མིས་པ་པོ་བདག་སྒྲར་བཞེད་པ་རུ་ངེས་པ་རྙེད་དགོས་སོ། པུ་ལིངྒ་སྐྱེས་པའི་རྟགས་སུ་འདོད་མོད། འོན་ཀྱང་ཐོན་མིས་པ་པོ་བདག་སྒྲར་འདོད་པ་གོང་གི་རྒྱུ་མཚན་གསུམ་ཐད་ནས་འགྲེལ་ན་འབྲེལ་ཆགས་པ་ཡིན་གྱི། གཞན་དུ་ཕོ་རྟགས་དང་འབྲེལ་བའི་ལྐུགས་བཤད་བགྱིས་ན། ཕ་དང་ཕོ་བདག་སྒྲ་ལ་མི་འདོད་པ་གང་ཡིན་ནམ། བ་བོ་མ་མོ་བདག་སྒྲ་ལ་ཁ་སྐོང་གིས་འདོད་ན་དེ་བཞི་སྐྱེས་པའི་རྟགས་དང༌། འབྲེལ་བ་ཅི་ཡོད་བརྗོད་ན་ལན་འདེབས་མི་ནུས་པར་འགྱུར་རོ། །དེ་ཡང་བདག་སྒྲ་དང༌། གང་ཟག་ཕོ་མོ་གསལ་བ་གཉིས་ལོགས་སུ་འབྱེད་པ་དམུ་དགེ་རིན་པོ་ཆེ་བསམ་གཏན་མཆོག་གི་ལེགས་བཤད་དེ། དཔེར་ན་བྱ་མོ་དང་རྟ་ཕོ་སྟག་མོ་སོགས་བདག་སྒྲ་མིན་པར་ཕོ་མོ་གསལ་བྱེད་དེ། དེ་རྣམས་ཕྲད་དུ་འདོད་མི་རུང༌། ཡང་རྒྱལ་མོ། དཔའ་མོ་ལྟ་བུ་ལ་ཕོ་མོ་གསལ་བའི་དོན་ཡོད་ཀྱང་གཙོ་བོ་ནི་དབང་ཐང་ལྡན་པའི་རྒྱལ་ཁབ་ཀྱི་བདག་མོ་འམ། ཞུམ་མེད་དཔའ་མཛངས་ལྡན་མ་མོར་སྟོན་པས་བདག་སྒྲ་མཚན་ཉིད་པར་འདོད་དགོས། །
མདོར་ན་བདག་སྒྲ་ནི་གང་ཟག་ལ་སྦྱར་བ་ཡིན་དགོས་ཀྱང་གང་ཟག་ལ་སྦྱར་བའི་ཕ་ཕོ་མ་མོ་ཡོད་ཚད་བདག་སྒྲ་ཡིན་མི་དགོས་པ་རེད། །
སློབ་དཔོན་གྱིས་དངོས་སུ་པ་དང་པོ་གཉིས་བདག་སྒྲར་བཞེད་པས་ཕྱིས་ཀྱི་མཁས་པས་ཀྱང་དོན་དེ་མཚུངས་སྟོན་ནུས་ཀྱི་བ་དང་བོ་མ་དང་མོ་བཅས་བསྣན་ནས་ན་རོ་ཡོད་མེད་ཀྱི་བདག་སྒྲ་དྲུག་བཞེད་ནས། ཕ་ཕོ་གཉིས་བདག་སྒྲར་མ་བཞེད་དོ། །
ལེ་ཚན་རེ་བརྒྱད་པ། བདག་སྒྲའི་དབྱེ་བ།
རྩ་བ་ལས་པ་པོ་སོགས་ཀྱི་སྒྲ་སྦྱོར་མ་གསུངས་ཀྱང་ཕྱིས་སུ་འགྲེལ་བྱེད་དུ་མར། ག་ད་ན་བ་མ་ས་ད་དྲག་བཅས་ལ་པ་དང་པོ་སྦྱོར་བའི་རྟགས་མཚུངས་འདྲེན་ཚུལ་ལྟ་བུ་ཞིག་གསུངས་ནས། པ་པོ་ཕྲད་གཞན་དབང་ཅན་དུ་འདོད་པའང་སྣང་བ་ཐུགས་བདེན་མོད། འོན་ཀྱང་དབུས་གཙང་ཡིག་མཁན་གྱིས་བདག་སྒྲ་ཡ་འགྱུར་དང་ཆ་འགྱུར་གྱི་བ་བོ་ལ་ཡང་ཆ་ལ་པ་ཉིད་སྦྱོར་བ་ལེགས་པར་གསུངས་ནས་ཁྲིམས་ལྷུག་ལྷུག་བཟོས། དེའི་ཐོག་ལ་མ་དང་མོ་རང་དབང་ཅན་ཡིན་པས་བདག་སྒྲ་ལ་སྤྱིའི་ཆ་ནས་རང་དབང་དང་གཞན་དབང་ཅན་གར་འཇོག་ཀྱང་རྒྱུ་མཚན་ཡོད་པ་ཆགས་སྟབས། འདིར་རང་དབང་ཅན་དུ་བཞག་གོ།
བདག་སྒྲ་ལ་ངོས་འཛིན་དཔྱིས་ཕྱིན་པ་ཞིག་ཡོང་ཆེད་འདི་ན་དབྱེ་བར་བྱ་སྟེ། དབང་ཐང་ལྡན་པའི་བདག་པོ་ནི། རྒྱལ་པོ་རྒྱལ་མོ་དཔོན་པོ་སོགས་ལྟ་བུ། ཡུལ་ལ་བཏང་འཛིན་མཁན་ནི། ཁ་ལོ་པ། རྟ་པ་ལྟ་བུ། ཡུལ་གྱིས་རིགས་འབྱེད་པ་ནི། སོག་པོ། བོད་པ། རྒྱ་གར་བ་ལྟ་བུ། བྱ་བ་བྱེད་པ་པོ་ནི། བཅད་པ་པོ། སྒྲུབ་པ་པོ་སོགས་ལྟ་བུ། བྱ་བའི་གནས་ལ་བལྟོས་པ་ནི། ཞིང་པ། བཟོ་བ་ལྟ་བུ། གཞན་དབང་དུ་སོང་བའི་གང་ཟག་ནི། བཙོན་པ། གཡོག་པོ་ལྟ་བུ། ཚུལ་ཁྲིམས་ངེས་ཅན་ལ་གནས་པ་ནི། གྲྭ་པ། བཙུན་མ། མཚམས་པ་ལྟ་བུ། གང་དང་ལྡན་པའི་བདག་པོ་ནི། ཆོས་པ་ནད་པ་ལྟ་བུ། ཁྱད་པར་ལྡན་པ་ནི། མཁས་པ། ལྐུགས་པ་ལྟ་བུ། བྱ་བ་མིང་འགྱུར་གྱི་བདག་སྒྲ་ནི། ཐུབ་པ་སྟོན་པ་ལྟ་བུ། ཁྱད་ཚིག་མིང་འགྱུར་ནི། མཛེས་མ། མི་བཟང་པོ་ལྟ་བུ། གཞན་ཡང་ཅན། ལྡན། མཁན། བདག  དབང༌། མཆོག སྐུ། འཛིན། མི། ལྷ་སོགས་ཀྱིས་བདག་སྒྲ་སྟོན་པ་ཡོད་ཀྱང༌། དེ་དག་ན་རོ་ཡོད་མེད་ཀྱི་དྲུག་ལྟར་ཕྲད་དུ་འདོད་མི་རུང་ངོ༌།། །།
ལེ་ཚན་རེ་དགུ་པ། མིང་མཐའི་པ་བ།
སྐབས་འདིར་བདག་སྒྲ་དང་སྒྲ་སྦྱོར་འགྲོ་ལུགས་མཐུན་ཡང༌། དོན་ལ་ཁྱད་ཆེ་བའི་མིང་མཐའི་པ་བ་བཤད་དགོས་ཏེ་བདག་སྒྲ་དང་མིང་མཐའི་པ་བ་གཉིས་མ་འདྲེས་པ་དགོས་ལ། མིང་མཐའ་པ་བ་ལ་ནང་གསེས་རྣམ་དབྱེ་དང་པོ་ཆོས་ཀྱི་ངོ་བོ་ཙམ་སྟོན་པར་འགྲོ་མི་འགྲོ་མ་འབྱེད་པར་སྟབས་བདེ་བཤད་པའང་མི་འོས་པས་དཔྱད་པར་བྱ་བའི་གནད་ཡོད། །
བདག་སྒྲ་མ་ཡིན་ཞིང༌། ཕོ་མོ་གསལ་བྱེད་མིན་ཁར། དགག་སྒྲར་ཡང་མ་གཏོགས་པའི་ན་རོ་ཡོད་མེད་ཀྱི་དྲུག་མིང་གི་གཙོ་མིང་ལ་མཐུད་པ་རྣམས་ནི་འདིར་བསྟན་གྱི་མིང་མཐའི་པ་བ་ཞེས་བྱ་བའོ། །
མིང་མཐའི་པ་བ་ལ་མིང་རྐྱང་ལ་སྦྱར་བ་དང༌། ཁྱད་ཚིག་༼འདིར་བྱ་ཚིག་ཚུད་༽ལ་སྦྱར་བ༌། བྱ་བའི་འདས་པ་ལ་སྦྱར་བའི་པ་ཡིག་དང་གསུམ། དང་པོ་མིང་རྐྱང་ལ་སྦྱར་བ་ནི། བུམ་པ། ཀ་བ། པུས་མོ། ཆུ་བོ། ཕུང་པོ། གྲོ་མ་སོགས་ལྟ་བུ་སྟེ་རྣམ་དབྱེ་དང་པོར་གཏོགས་སོ། །
གཉིས་པ་ཁྱད་ཚིག་ལ་སྦྱར་བ་ནི། མཛེས་པ། ལེགས་པོ། འགྱུར་བ། རྩེ་མོ། ཐ་མ། གཙོ་བོ་སོགས་ལྟ་བུ་སྟེ་རྣམ་དབྱེ་དང་པོ་མིན་ནོ། །
གསུམ་པ་བྱ་བ་འདས་པའི་པ་ཡིག་ནི། བསྒྲུབ་པ། བཤད་པ། བཅད་པ། བླངས་པ་ལྟ་བུ་སྟེ། པ་ཡིག་དེ་དག་དུས་འདས་པ་སྟོན་པའི་ནུས་པ་ཁྱད་པར་ཅན་ཡོད་པ་ཞིག་སྟེ་རྟགས་འཇུག་གི་སྐབས་ནས་ཀྱང་ཤེས་པར་འགྱུར་རོ། །
འདིར་བྱ་བ་མིང་འགྱུར་ཡིན་ནམ་ཡང་ན་བྱ་ཚིག་ཡིན་གྱི་གོ་བ་ལོན་པ་གལ་ཆེ་སྟེ། དེ་གཉིས་གཟུགས་གཅིག་པས་ནོར་ཉེན་ཆེ་བས་སོ། །དེ་ཡང་དཔེར་ན་ལམ་དུ་འགྲོ་བ་ཞེས་པའི་བ་ནི་མིང་མཐའི་པ་བ། འགྲོ་བ་རྣམས་བདེ་ལ་བཀོད་ཅེས་པའི་བ་ནི་བྱ་བ་མིང་འགྱུར་གྱི་བདག་སྒྲ་ཡིན་པ་སོགས་ཆོས་མང་བར་རིགས་བསྒྲེའོ། །
གཤམ་གྱི་ཚིགས་སུ་བཅད་པའི་ནང་མིང་མཐའི་པ་བ་ཡོད་མེད་དཔྱོད།
དགའ་བར་མཐོང་ཚེ་དྲུང་དུ་འདུད་བྱེད་ཅིང༌། །སྡུག་པར་མཐོང་ཚེ་རྒྱང་ནས་ཡིབ་བྱེད་པ། །ཕལ་པའི་སྐྱེ་བོ་ཀུན་གྱི་ཆོས་ཉིད་འདི། །སྔ་མོའི་དུས་ནས་ཁོ་བོས་ཤེས་པ་ལགས། །གཞན་ཡང་བ་ཕྱེད་ཝ་ལྟར་འདོན་པའི་རྣམ་བཞག་ཅིག་དབུས་གཙང་དུ་དར་པས་བར་འདོན་པ་དང་ཝར་འདོན་པའི་སྐབས་མ་འཛོལ་བ་ཞིག་ཀྱང་དགོས། །
ལེན་ཚན་བདུན་ཅུ་པ། དགག་སྒྲ་ངོས་འཛིན།

རྩ་བ་ལས། གང་མིང་བརྗོད་པའི་ཡ་མཐའ་ན་སྟྲི་ལིངྒ་ཡི་སྒྲ་མེད་པ། །དེ་ལ་སྟྲི་ལིངྒང་སྦྱར་ན། །དགག་པའི་གནས་སུ་ཤེས་པར་བྱ། །ཞེས་གསུངས་ཏེ། གང་ཡང་རུང་བའི་མིང་དང་འབྲེལ་བའི་སྒྲུབ་ཚིག་དང་བྱ་ཚིག་སོགས་ཀྱི་ཡ་མཐའ་སྟེ་མདུན་གྱི་ཚེག་ཁྱིམ་དེ་ན་སྟྲི་ལིངྒ་སྟེ་མོའི་རྟགས་དང་མཐུན་པའི་ཡི་གེ་མ་དང་དེ་དང་ཕྱོགས་མཚུངས་པའི་མི་བཅས་མ་མི་གཉིས་ཀྱི་སྒྲ་སྔར་མེད་པ་དེ་ལ་མ་དང་མིས་མཚོན་པའི་སྟྲི་ལིངྒ་སྦྱར་ན། མ་བྱེད། མི་གསལ་ལྟ་བུའི་དགག་པའི་དོན་གྱི་གནསསུ་ཤེས་པར་བྱ་དགོས་གསུངས་ཤིང༌། དེ་ལ་དངོས་བསྟན་མ་མི་གཉིས་དང༌། ཚིག་ཕྲད་མ་ཡིན་ཡང་དགག་དོན་གསལ་བའི་ནུས་པ་ཅན་གྱི་མིན་དང་མེད་བཅས་བཞི་ལ་ཡོངས་བསྒྲགས་དགག་སྒྲ་སྟེ་ཕྲད་རང་དབང་ཅན་དུ་བགྲངས། །
ཁ་ཅིག་སྟྲི་ལིངྒ་དངོས་ནི་མ་དང་མོ་གཉིས་ཡིན་པར་བཞེད་པ་དེ་ཡང་རྟགས་ཀྱི་ཆ་ནས་དགོངས་པ་བཞེས་དྲགས་ནས་དགག་པའི་དོན་ལ་མ་དགོངས་ཏེ། མོ་ཞེས་པ་བདག་སྒྲར་འགྲོ་བ་ཡོད་ཀྱང་དགག་སྒྲར་ནམ་ཡང་མི་འགྲོ་བས་སོ། །
འོ་ན་སྟྲི་ལིངྒ་གཙོ་བོ་མ་ཡིག་ལ་དགོངས་སོ་ཞེས་ཚིག་ཐག་བཅད་པ་ལ་རྒྱུ་མཚན་ཡོད་དེ། གཅིག་ནས་གསལ་བྱེད་སུམ་ཅུ་ལས་མོའི་རང་བཞིན་གྱི་མིང་གཞིར་འགྲོ་བ་ནི་མ་ཡིག་དང༌། གཉིས་ནས་པ་སྡེའི་ནང་མི་ཡིག་མཐར་ཐུག་པ་ཤིན་ཏུ་མོ་ནི་མ་ཉིད་ཡིན་པའི་ཕྱིར།།
མ་བསླབས་མ་སྦྱངས་ཤེས་རབ་ཇི་ལྟར་འཕེལ། །མི་ཤེས་ཤེས་བརྫུས་རང་ཉིད་རྣམ་ཀུན་ཕོངས། །ལྟ་རྒྱ་ཐོས་རྒྱར་ཚིམ་པ་མེད་པ་དེ། །ནམ་ཞིག་མཁས་པར་མི་འགྱུར་སྲིད་པ་མིན། །ཞེས་གོང་གི་དགག་སྒྲ་ལ་དཔྱད་ན། མ་མིན་གཉིས་ནི་ཚིག་གྲོགས་ལ་ཡོངས་སུ་བལྟོས་པ་ཞིག་དང༌། མིན་དང་མེད་གཉིས་ཚིག་ནུས་ཆེ་བ་དང་རང་སྐྱ་འཕེར་བའི་ཕྱིར་ཐད་ཀ་རུ་དགག་པ་བསྟན་པ་རེད།། །།
ལེ་ཚན་དོན་གཅིག་པ། མ་ཡིན་དགག
དགག་སྒྲ་ལ་མ་ཡིན་དགག་དང༌། མེད་དགག་གཉིས་འཇོག་པ་གཞུང་ཆེན་རྣམས་སུ་གསལ་ཞིང༌། འདིར་མ་ཡིན་དགག་བཅུ་བཞི་སྨྲ་སྒོ་མཚོན་ཆར་གསུངས་པ་ལྟར་འདིར་བཀོད་དེ། དེ་ཡང་དེ་ཉིད་ལས། གཞན་དང་མི་མཐུན་གཉེན་པོ་དང༌། །ཆུང་དང་ཕྲ་དང་ཉུང་བ་དང༌། །དམན་དང་ཞན་དང་ཞུམ་པ་དང༌། །འདྲ་བ་དག་ལས་དགག་པ་ནི། །མ་ཡིན་དགག་པར་འདོད་པ་འོ། །ཞེས་གསུངས་པ་ལྟར། དེ་ལས་གཞན་པར་སྟོན་པ་ནི། རྟ་ལ་དམིགས་ཏེ་བ་མིན་ཏེ་ལྟ་བུ་དང༌། མི་མཐུན་པར་སྟོན་པ་ནི་སེམས་འབྱུང་མ་རིག་པ་ལྟ་བུ། གཉེན་པོ་སྟོན་པ་ནི་མ་ཆགས་པ་ཞེས་བརྗོད་པ་ལྟ་བུ། ཆུང་བར་སྟོན་པ་ནི། གཟུགས་ཆུང་བ་ལ་གཟུགས་མེད་ཅེས་བརྗོད་པ་ལྟ་བུ། ཕྲ་བ་ནི། འདུ་ཤེས་ཕྲ་བ་ལ་འདུ་ཤེས་མེད་ལྟ་བུ། ཉུང་བའི་དོན་ནི། དབུལ་པོ་ལ་འབྱོར་མེད་ཅེས་ལྟ་བུ། དམན་པ་ནི་བུ་ངན་པ་ལ་བུ་མ་རེད་ལྟ་བུ། ཞན་པར་སྟོན་པ་ནི། རྟ་འགྲོས་མེད་ལྟ་བུ། ཞུམ་པར་སྟོན་པ་ནི། དཔའ་མེད་ལྟ་བུ། འདྲ་བ་དགག་པ་ནི་མི་མ་ཡིན། ཡ་མེད་ལྟ་བུའོ། །དེ་ལྟར་བཅུ་པོའི་དཔེ་བརྗོད་དུ་མེད་ཅེས་པ་མང་བས་མེད་དགག་ཏུ་མ་སོང་བར་མ་ཡིན་དགག་ཏུ་འཇོག་པ་ནི་དོན་ལ་ཟབ་པར་དཔྱད་ནས་ཚིག་ཕྲད་ལ་དགོངས་བཞེས་དེ་ཙམ་མ་མཛད་པ་མིན་ནམ་སྙམས། མ་ཡིན་དགག་ལ་ད་དུང༌། ཡུན་ཐུང་ལ་ཚེ་མེད་དཔེར་བརྗོད་པ་དང་ལྷག་མེད་ལ་གྲངས་མེད་དང༌། མཐའ་དག་མིན་པ་ནི་བ་གླང་ཐམས་ཅད་ཕྲ་བོ་མིན་ལྟ་བུ་དང༌། བྲལ་བ་ནི། སྐྱོན་བྲལ་ལ་སྐྱོན་མེད་ལྟ་བུ་བཅས་གསུངས་པའི་བཅུ་བཞི་པོ་ལས་འདིར་བཅུ་བགྲང་ངོ༌། །
མ་ཡིན་དགག་ནི་མཚན་ཉིད་ཀྱི་གཞུང་དུ། དགག་སྒྲས་བཀག་ཤུལ་ཏུ་ཆོས་གཞན་འཕེན་པ་ཞིག་སྟེ། ཚད་མའི་གཞུང་ལས་དབྱེ་ཚུལ་ཡང་ཆོས་གཞན་དངོས་འཕེན་ནི། རི་མ་ཡིན་པའི་ཐང་དང་རི་མེད་ཀྱི་ཐང་ལྟ་བུ། ཆོས་གཞན་ཤུགས་འཕེན་ནི། ལྷ་སྦྱིན་ཚོན་པོ་ཉིན་པར་ཟས་མི་ཟ་ལྟ་བུ། དངོས་ཤུགས་གཉིས་ཀས་འཕེན་པ་ནི། ཉིན་ཟས་མི་ཟ་བའི་ལྷ་སྦྱིན་ཚོན་པོ་རིད་པ་མིན་ལྟ་བུ། སྐབས་ཀྱིས་འཕེན་པ་ནི། བྲམ་ཟེ་དང་རྒྱལ་རིགས་གང་རུང་ཡིན་ཞིང་བྲམ་ཟེ་མ་ཡིན་ལྟ་བུའོ། །
བཤེས་སྤྲིང་ལས།  མི་ནི་ཨ་མྲའི་འབྲས་བཞིན་མ་སྨིན་ལ། །སྨིན་པ་དང་འདྲ་སྨིན་ལ་མ་སྨིན་འདྲ། །མ་སྨིན་མ་སྨིན་པར་སྣང་སྨིན་པར་ནི། སྨིན་པར་སྣང་ཞེས་བགྱི་བ་འདྲར་རྟོགས་མཛོད། །ཅེས་གསུངས་པ་ལ་ཞིབ་མོས་དཔྱད་པར་མཛོད་ཅིག ། ལེ་ཚན་དོན་གཉིས་པ། མེད་དགག
མེད་དགག་གི་དོན་ནི།  དགག་སྒྲས་བཀག་ཤུལ་དུ་ཆོས་གཞན་མི་འཕེན་པ་ཞིག་སྟེ། ཚད་མར་དེ་དགག་བྱ་ཤེས་བྱ་ལ་སྲིད་མ་སྲིད་གཉིས་ཀྱི་དབྱེ་བ་མདོར་བསྡུས་ཤིག་མཛད་པ་ལྟར་ན་དང་པོ་ཤེས་བྱ་ལ་སྲིད་པ། ས་ཆ་འདིར་བུམ་པ་མེད་ལྟ་བུ་དང༌། དགག་བྱ་ཤེས་བྱ་ལ་མི་སྲིད་པ་ནི། རི་བོང་ལ་རྭ་མེད་ལྟ་བུ་ཡིན་པ་རེད། །
སྨྲ་བའི་སྒོ་མཚོན་ཆ་ལྟ་བུ་ལས་ནི་མེད་དགག་རྣམ་པ་བཅུ་གཅིག་ཡོད་པར་གསུངས་ཏེ། དེ་ཉིད་ལས། རྒྱུན་འདྲ་བ་དང་རང་བཞིན་དང༌། །སྐབས་དང་རྟེན་གྱི་དབྱེ་བ་ཡིས། །སྔ་དང་གཞི་ནས་མེད་པ་དང༌། །དབྱེ་བ་རྣམ་པ་བརྒྱད་ཡིན་ཏེ། །ཕན་ཚུན་དག་ལ་རང་བཞིན་དང༌། །རྒྱུ་དང་རང་བཞིན་གཉིས་དབྱེ་བའི། །ཤིན་ཏུ་མེད་དང་བཅུ་གཅིག་ནི། །མེད་པར་དགག་པར་འདོད་པ་འོ། །ཞེས་པ་ལྟར་དཔེར་བརྗོད་དང་འབྲེལ་ཏེ་དབྱེ་ན། སྔར་མེད་བ་གླང་ཞིག་སྐྱེས་སོ་ལྟ་བུ་ནི་རྒྱུན་དང་འདྲ་བ་སྔ་ནས་མེད་པ།
ས་བོན་ལ་མྱུ་གུ་མེད་ནི་རང་བཞིན་སྔ་ནས་མེད་པ། གསེར་ལ་རྣ་རྒྱན་མེད་ནི་གནས་སྐབས་སྔ་ནས་མེད་པ། ས་ཕྱོགས་འདིར་བུམ་པ་མེད་ནི་རྟེན་སྔ་ནས་མེད་པ། སེམས་ཅན་ཞིག་ཤི་ནས་མེད་ནི་རྒྱུན་འདྲ་བ་གཞི་ནས་མེད་པ། རྣ་རྒྱན་ལ་གསེར་མེད་ནི་གནས་སྐབས་གཞི་ནས་མེད་པ། མྱུ་གུ་ལ་སོན་གྱི་རང་བཞིན་མེད་ནི་རང་བཞིན་གཞི་ནས་མེད་པ། བུམ་པ་ཡུལ་གཞན་དུ་འཕོས་ནས་མེད་ནི་རྟེན་ལ་གཞི་ནས་མེད་པ། རྟ་ལ་བ་གླང་གི་རང་བཞིན་མེད་ནི་ཕན་ཚུན་གཅིག་ལ་གཅིག་མེད་པ། ཤིན་ཏུ་མེད་པ་ལའང་ནང་གསེས་རྒྱུ་ཤིན་ཏུ་མེད་པ་ནི། ནམ་མཁའ་ལ་མེ་ཏོག་གི་རྒྱུ་མེད་ལྟ་བུ་དང༌། རང་བཞིན་ཤིན་ཏུ་མེད་པ་ནི། ནམ་མཁའ་ལ་མེ་ཏོག་མེད་ལྟ་བུ་ཡིན་པ་བཅས་མེད་དགག་བཅུ་གཅིག་གོ། ལྗོན་དབང་དུ་མ་མི་ཐོག་མ་མིན་མེད་འཇུག་གི་ཚིག་སྦྱོར་འགྲོ་སྟངས་ཤིག་གསུངས་ཡོད་ཅིང༌། ད་དུང་བརྟག་པར་བྱ་བ་འདི་ཡོད་དེ་མ་མི་མེད་མིན་བཞི་ལ་བདག་གཞན་ཉེ་རིང་གི་བེད་སྤྱོད་ཚུལ་ཞིག་ཀྱང་ཡོད་པ་ནི། རང་ཕྱོགས་དང་ཉེ་བ་ལ་མིན་དང་མེད་ཕ་རོལ་པོའི་ཕྱོགས་དང་ཉེ་བ་ལ་མ་རེད་མི་འདུག དེ་ལས་ལྡོག་སྟེ་ང་མ་རེད་ང་མི་འདུག་དང༌། ཁྱེད་མིན་ཁྱེད་མེད་ལྟ་བུ་ཧ་ཅང་མི་བདེ་བར་སྣང༌། ཡང་བྱ་བའི་དུས་གསུམ་སྐུལ་ཚིག་ལ། འདས་པ་དགག་ནས་མ་མཐོང་མ་བཤད། མ་འོངས་པ་དགག་ན་མི་མཐོང་མི་འཆད། སྐུ་ཚིག་ལ་ནི་ཤོད་ཅིག་ལས། མི་ཤོད་ཅིག་གཏན་མི་ཐོབ་པ་ཧ་ཅང་གསལ་ལོ།། །།
ལེ་ཚན་དོན་གསུམ་པ། སྨྲ་སྒོ་ལས་གསུངས་པའི་འདི་སྒྲ་དང་ད་སྒྲ།
དེ་ཡན་ཐོན་མིས་གཞུང་དངོས་ལས་ཚིག་ཕྲད་གསུངས་པ་རྫོགས་ཤིང༌། གཞུང་དངོས་ཀྱི་ནང་གསེས་ས་བཅད་གསུམ་པ་ཚིག་ཕྲད་ཁ་སྐོང་གི་བཤད་པ་ལ་གསུམ། སྨྲ་སྒོ་ལས་ཁ་བསྐོངས་པ་དང༌། ལྗོན་དབང་ལས་ཁ་བསྐོངས་པ། སྐབས་འདིར་བསྐོངས་པའོ། །
དང་པོ་ལ། འདི་སྒྲ། ད་སྒྲ། ཁོ་ན། ཉིད་ཙམ། ཚུལ། བཞིན། དག་དང་རྣམས། སོགས་སྒྲ་བཅས་དགུ་འདིར་རིམ་པ་བཞིན་དགོད་པར་བྱ་འོ། །
འདི་སྒྲ་ནི་སྨྲ་སྒོ་ལས། འདི་ཚིག་འདས་དང་མ་འོངས་དང༌། །སྐབས་ཀྱི་དངོས་གཞན་དག་ལ་འཇུག །གང་ཞིག་ལ་ནི་བལྟོས་བྱས་པའི། །ཉེ་བ་དང་ནི་མངོན་སུམ་གྱི། །དངོས་པོ་དག་ཀྱང་གཉིས་ཡིན་ནོ། །ཞེས་ཚིག་ཟིན་ལ་དཔག་ན། འདི་སྒྲ་ནི་དུས་འདས་པ་དང་མ་འོངས་པ་དང༌། ཉེ་བའི་དངོས་པོ་དང༌། མངོན་སུམ་གྱི་དངོས་པོ་ལ་འཇུག་པ་གསུངས་ཤིང༌། སྐབས་ཀྱི་དངོས་གཞན་ཞིག་ཅེས་པ་ཉེ་བ་དང་མངོན་སུམ་པ་ལས་ལོགས་སུ་ཞིག་དཔེར་བསྟན་པར་མ་ནུས་པས། དྲན་པའི་ཡེ་ཤེས་ཀྱི་གང་དགོངས་པ་བདག་ལ་ལྐོག་ཏུ་གྱུར་རོ། ཡང་སྨྲ་སྒོ་ལ་དེའི་མཐུད་ནས། འདས་དང་མ་འོངས་རྣམ་པར་སྤངས་ཞེས་པ་ཞིག་ཀྱང་འབྱུང་བས་ན། འདི་སྒྲ་འདས་མ་འོངས་ལ་འཇུག་པ་མིན་པར་ད་ལྟ་ཁོ་ནར་ཐོབ་པ་ཞིག་གསུངས་འདུག་པ་ནི་སྐད་འགྲོས་ལའང་ཤིན་ཏུ་མཐུན་པ་ཉིད་ཀྱི་ཕྱིར་འདིར་ཡང་དུས་ད་ལྟ་བ་དང༌། ཉེ་བ་དང༌། མངོན་སུམ་གྱི་དངོས་པོ་བཅས་གསུམ་དུ་དབྱེ་བ་ཡིན་ཏེ། དཔེ་བརྗོད་ནི་དུས་ད་ལྟ་བ། དུས་འདིར། སྒྲུབ་བཞིན་པའི་སྐབས་འདིར་ལྟ་བུ། ཉེ་བའི་དངོས་པོ་ནི། མདུན་གྱི་ལྕོག་རྩེ་འདི་ལྟ་བུ། མངོན་སུམ་ནི། དཀྱིལ་འཁོར་འདི་ལྟ་བུ་བདག་གིས་མཐོང་ལྟ་བུའོ། །
ད་སྒྲ་ནི། སྨྲ་སྒོ་ལས། ད་ནི་སྐབས་སུ་བབས་པའི་ཚིག །ད་ལྟར་བྱུང་ལ་སྦྱོར་བ་སྟེ། །འདས་པའི་དུས་ལ་རྣམ་པར་སྤངས། ཞེས་བྱུང་བ་ལྟར། དུས་ད་ལྟ་བ་ནི། །ད་ལན་མཇལ་བ་སྐལ་བ་བཟང་ལྟ་བུ། བྱེད་བཞིན་ད་ལྟ་བ་ནི། ད་འཚེམ་གྱི་ཡོད་ལྟ་བུའོ། །
འདི་སྒྲ་ལ་གོང་གསུངས་ནང་མ་གཏོགས་པའི་འཇུག་པ་གཞན་ཞིག་ནི། ཐད་ཀར་འབྲེལ་བ་ལ་འཇུག་པ་ཡོད་དེ་ཕོ་ཉ་འདི་པར་གནང་རོགས་ཞེས་པ་ལྟ་བུ་ཡིན། །
ད་སྒྲ་ལའང་གོང་གསུངས་ནང་མ་གཏོགས་པའི་འཇུག་པ་གཞན་ནི། ལྷག་པའི་དོན་དཔེར་ན། ད་དུང་མ་ཉན་ན་ལྟ་བུ་དང༌། སླར་འབྱུང་བཀག་པ་ནི། ད་མ་ཤོད། ད་མཚམས་ཞོག་ལྟ་བུ་ཡོད་པར་འདོད་དོ།། །།
ལེ་ཚན་དོན་བཞི་པ། སྨྲ་སྒོ་ལས་གསུངས་པའི་ཁོ་ན་དང་ཉིད་སྒྲ།
ཁོ་ནའི་སྒྲ་ནི། སྨྲ་སྒོ་ལས། ངེས་པར་བཟུང་བའི་ཚིག་གི་དོན། །གཞན་མི་ལྡན་དང་གཞན་ལ་མིན། །ལྡན་པ་ཙམ་དུ་འཛིན་པ་དང༌། །མ་ངེས་པ་ཡི་རྣམ་པ་གཉིས། །བདེན་ཞིང་མི་བསླུ་བ་ཉིད་དང༌། །ཁོ་ན་དག་ནི་རྣམ་པ་དྲུག །ཅེས་གསུངས་པ་ལྟར་གྱི་དབྱེ་བ་དེ་དག་གི་དཔེ་བརྗོད་ནི།
།སྟོན་པ་ཡོན་ཏན་ཁོ་ན་ལྡན། གཞན་མི་ལྡན་པའི་ངེས་བཟུང༌།
ཡོན་ཏན་རྫོགས་པ་སྟོན་པ་ཁོ་ནའོ། གཞན་ལ་མི་ལྡན་པའི་ངེས་བཟུང༌།
སྲིད་སྒྲུབ་ནི་རྩིས་མཁས་པ་ཁོ་ནའོ། ལྡན་པ་ཙམ་དུ་འཛིན་པ།
སྲིད་སྒྲུབ་འཕོང་ཁོ་ན་སྐྱེན། གཞན་ལྡན་མ་ངེས་པ།
སྲིད་སྒྲུབ་ཡི་གེ་ཁོ་ན་མཁས། གཞན་མི་ལྡན་པར་ངེས་པ།
སྟོན་པའི་གསུང་ཁོ་ན་བདེན། བདེན་ཅིང་མི་བསླུ་བ། བཅས་དཔེ་བརྗོད་ཀྱང་སྨྲ་སྒོའི་རྩ་འགྲེལ་དུ་ཡོད་པ་ལྟར་བཀོད་ཅིང༌། འདི་ན་ཞིབ་ཆ་སྤུ་རིས་འབྱེད་མ་ཐུབ་ན་འཁྲུལ་གཞི་ཆེ་བའང་ཡོད་པར་སྣང༌། །
ཉིད་སྒྲ་ནི། སྨྲ་སྒོ་ལས། ཉིད་ནི་དེ་བཞིན་ཅུང་ཟད་དུ། །ཕྱི་ཚིག་ཐ་མི་དད་པ་དང༌། །དངོས་པོའི་རྐྱེན་དུ་འགྱུར་བ་འོ། །ཞེས་དེ་བཞིན་ཟེར་བ་གོང་གི་ཁོ་ནའི་དོན་རྣམ་པ་དྲུག་དང་གཅིག་ལྟར་ཁོ་ན་དེ་ཉིད་དུ་བསྒྱུར་ན་འཐུས་པ་དང༌། ཉིད་སྒྲས་ཁོ་ན་ལས་ལྷག་པ་ནི་གཉིས་ཏེ། ཕྱི་ཚིག་ཐ་མི་དད་པ་ནི། མེ་ཏོག་ཨུཏྤལ་ཉིད་སྔོན་པོ་ཡིན་ལྟ་བུ་དང༌། དངོས་པོའི་རྐྱེན་དུ་གྱུར་པ་ནི། སོན་ལས་མྱུ་གུ་སྐྱེ་བ་ཉིད་ལྟ་བུའོ། །
གཞན་ཡང་ཆོས་ཉིད་དེ་རང་ལས་མ་ཡོལ་བར་སྟོན་པ་ནི་དེ་ཁོ་ན་ཉིད་དང༌། དེ་ཉིད་དང༌། ཆོས་ཉིད་རྣམས་ཡིན་པས་དཔྱད་དགོས། །
ལེ་ཚན་དོན་ལྔ་པ། སྨྲ་སྒོ་ལས་གསུངས་པའི་ཙམ་དང་ཚུལ།
ཙམ་སྒྲ་ནི། སྨྲ་སྒོ་ལས། ཚད་འཛིན་ལྷག་མ་འགོག་པ་ཡི། །ཙམ་ཞེས་བྱ་བ་རྣམ་པ་གཉིས། །ཞེས་གཉིས་སུ་གསུངས་པའི་དང་པོ་ཚད་འཛིན་ནི་ཆེ་བ་རི་རབ་ཙམ། ཆུང་བ་རྡུལ་ཕྲན་ཙམ་ཞེས་པ་ལྟ་བུ། ལྷག་མ་འགོག་པ་ནི། མིག་གིས་བལྟས་པ་ཙམ་ལས་དེ་གང་ཡིན་མ་ཤེས་ཞེས་པ་ལྟར་རོ། །
ཁ་གྲགས་ཤེས་ཙམ་རེད་ནི་སྨད་པ་ལ་འཇུག་པ་སྟེ་གཞན་ནོ། །ཚུལ་སྒྲ་ནི། སྨྲ་སྒོ་ལས། ཚུལ་ནི་འདྲ་དང་སྨད་པ་དང༌། །སྒོ་དང་སྡོམ་པ་མཚན་ཉིད་དང༌། །ཐབས་དང་རིགས་པ་དོན་དང་འདོད། །འོས་པ་དག་ལ་འཇུག་པ་ལས། །འདྲ་བར་སྦྱར་བ་ཕྲད་དུ་འདོད། །ཅེས་དོན་བཅུ་ལ་འཇུག་པར་གསུངས་ཤིང་དཔེ་བརྗོད་ནི།སྐྲ༈ྜྲཇགྲསྒྱཁསྒྲཇྔྜྲདདྲརྣདྟན་པྲཏྲཔྱ
གར་མའི་ཚུལ་སྟོན། འདྲ་བ་ལ་འཇུག་པ།
མི་བཟང་ཡིན་ཚུལ་བསྟན། སྨད་པ་ལ་འཇུག་པ།
ཇི་ལྟར་བྱ་བའི་ཚུལ་ནི། སྒོ་ལ་འཇུག་པ།
ཚུལ་ཁྲིམས་ལ་གནས། སྡོམ་པ་ལ་འཇུག་པ།
བྱེད་ཚུལ་ངན་པ། མཚན་ཉིད་ལ་འཇུག་པ།
རིགས་སྔགས་ཀྱི་ཚུལ། ཐབས་ལ་འཇུག་པ།
འཇིག་རྟེན་ཚུལ་ལུགས། རིགས་པ་ལ་འཇུག་པ།
དགོན་པ་ཆགས་ཚུལ། དོན་ལ་འཇུག་པ།
གྲུབ་མཐའ་གཞན་གྱི་ཤོད་ཚུལ། འདོད་པ་ལ་འཇུག་པ།
ཚུལ་བཞིན་ཉམས་སུ་བླངས། འོས་པ་ལ་འཇུག་པ་བཅས་བཅུས་ཚུལ་གྱི་དོན་རྒྱས་པར་གསུངས་སོ།། །
ལེ་ཚན་དོན་དྲུག་པ། སྨྲ་སྒོ་ལས་གསུངས་པའི་བཞིན་དག་རྣམས་སོགས།
བཞིན་སྒྲ་ནི། སྨྲ་སྒོ་ལས། བཞིན་ལ་སོགས་པའི་ཚིག་གི་དོན། །མ་ནོར་བ་དང་ཡིན་པ་དང༌། །འདྲ་བ་དག་དང་སྦྱར་བ་འོ། །ཞེས་དོན་གསུམ་ལ་འཇུག་པར་གསུངས་ཤིང༌། འདིར་སོགས་སྒྲ་སྦྱར་བའི་དགོངས་པར་དཔྱད་ན་ལྟར་དང༌། མཚུངས་རྣམས་ཀྱང་བཞིན་ལྟར་གྱི་དོན་རྣམས་གསུམ་ཡོད་པར་དགོངས་པ་འདྲ། །
བཞིན་སྒྲ་ལས་མ་ནོར་བ་ནི། དེ་དེ་བཞིན་ནོ་ལྟ་བུ། ཡིན་པའི་དོན་ནི། བཀའ་གནང་བ་ཇི་བཞིན་ལག་ལེན་བྱས་ལྟ་བུ། འདྲ་མཚུངས་ནི། གདམས་པ་འདི་ནི་གསེར་བཞིན་ནོ་ལྟ་བུའོ། །གཞན་ཡང་མཐུན་པའི་དོན་ལ་འཇུག་པའི་འཇུག་པ་གཞན་ཡོད་སྙམ་སྟེ། བྱེད་སྟངས་དེ་འདུལ་བའི་བཅད་པ་བཞིན་བྱུང་འདུག་ལྟ་བུའོ། །
དག་དང་རྣམས་ནི། སྨྲ་སྒོ་ལས། དག་དང་རྣམས་ནི་མང་པོའི་ཚིག །ཅེས་བྱུང་སྟེ། དགེ་སློང་དག དགེ་སློང་རྣམས་ཞེས་མང་པོ་ལ་འཇུག་པའི་དག་དང་རྣམས་བཞིན་ནོ། །དཔྱད་པར་བྱ་ན། དག་ཉིས་ཚིག་ཏུ་གྱུར་ནས་རྣམ་དབྱེ་བདུན་གསུམ་ཉེར་གཅིག་ཏུ་འགྱུར་བའི་གསུངས་ཚུལ་ཞིག་ཡོད་པས། གཉིས་སུ་གྲངས་ངེས་པའི་དག་སྒྲ་དང༌། མང་པོར་གོ་བའི་དག་སྒྲ་གཉིས་བོད་སྐད་ལ་གནས། ཡང་རྣམས་སྒྲ་ནི་མང་པོར་འཇུག་པ་ཡོད་ཀྱང་སྐབས་འགར་ཡོངས་རྫོགས་དང་ཐམས་ཅད་འདྲ་བའི་མ་ལུས་པ་སྟོན་བྱེད་ཀྱང་འགྱུར་ན་ཚིག་གོང་འོག་ལ་བལྟ་བ་ལས་མཐའ་ཅིག་ཏུ་ཞེན་པ་ནི་མི་ལེགས་སོ། །
སོགས་སྒྲ་ནི། སྨྲ་སྒོ་ལས། སོགས་ནི་ཐ་དག་སྡུད་པ་ཡིན། །ཞེས་པ་སྟེ། དེ་ལའང་ནང་གསེས་དབྱེ་ན། གཞི་གཅིག་ཏུ་སྡུད་པ། ཁམ་བུ་སོགས་ཤིང་འབྲས་ལྟ་བུ།
བསྡུ་ཆོས་ངེས་མེད། ཞིང་ལས་སོགས་བྱེད་སྐབས་ལྟ་བུ།
བསྡུ་ཆོས་གྲངས་ངེས་པ། ཨི་སོགས་བཞི་ཞེས་པ་ལྟ་བུ།
བསྡུ་ཆོས་མཐའ་ཀླས་པ། བདག་སོགས་སེམས་ཅན་ཐམས་ཅད་ལྟ་བུ་ཡིན་ནོ། །
སྨྲ་སྒོ་ལས་བྱུང་བའི་ཚིག་ཕྲད་ཁ་བསྐོངས་པ་དེ་ཙམ་མོ།། །།
ལེ་ཚན་དོན་བདུན་པ། ལྗོན་དབང་ནང་གསལ་ཞིང་སོགས་གསུམ།
ཁ་སྐོང་གི་བཤད་པའི་གཉིས་པ་ལྗོན་དབང་ལས་གསུངས་པའི་ཚིག་ཕྲད་ཞིང་སོགས་བཅུ་བཞིའི་སྐོར་ནི། ལྗོན་དབང་ལས་ཚིག་ཕྲད་ཞིང་སོགས་ང་ན་མ། །འ་དང་ར་ལ་མཐའ་མེད་ལ། །ཞིང་ཞེས་ཞེའོ་ཞེ་ན་ཞིག །ག་ད་བ་དང་ད་དྲག་མཐར། །ཅིང་ཅེས་ཅེའོ་ཅེ་ན་ཅིག །ས་མཐར་དམིགས་བསལ་ཞེས་མཏོགས། ཤིང་ཤིག་ཤེའོ་ཤེ་ན་ཐོབ། །འོན་ཀྱང་ཁ་ཅིག་ལྷན་ཅིག་སོགས། །མིང་གི་ཆ་དང་མ་ནོར་གཅེས། །ཞེས་གསུངས་པ་ལྟར་བཅུ་བཞི་པོ་འདིས་ཁྱབ་ཡིག་བཅུ་གསུམ་ལ་བལྟོས་པའི་ཚུལ་གསུངས་པས་ན་ཁྱབ་ཡིག་ལ་བལྟོས་པའི་ཕྲད་གཞན་དབང་ཅན་ཉིད་དུ་གཏོགས་སོ། །
ཚིག་ཕྲད་བཅུ་བཞི་པོ་དེ་དག་ལས། ཞིང་ཅིང་ཤིང་གསུམ། ཞེས་ཅེས་གཉིས། ཞེའོ་ཅེའོ་ཤེའོ་གསུམ། ཞེ་ན་ཅེ་ན་ཤེ་ན་གསུམ། ཅིག་ཞིག་ཤིག་གསུམ་བཅས་གསུམ་ཚན་བཞི་དང་གཉིས་ཚན་གཅིག་བཅས་ཚན་པ་རྣམས་སོ་སོའི་ཚན་པ་ནང་ཁུལ་ཞིང་ཤིང་ཅིང་གསུམ་དོན་སྦྱོར་མཚུངས་པ་ལྟར་ཚན་པ་གཞན་ཀྱང་དེ་བཞིན་དོན་གྱི་ཆ་ནས་རྣམ་པ་ཀུན་ཏུ་མཚུངས་པ་ཉིད་ཀྱི་ཕྱིར་ཚན་པ་ལྔར་བགོས་ནས་འཆད་པར་འདོད་དེ། ཞིང་སོགས་གསུམ་ཚན་གྱི་དོན་ནི།
༡ མཚམས་སྦྱོར་ལ་འཇུག་པ་ནི། ཆུ་བཏང་ཞིང་འབུ་སྨན་གཏོར། ཤིང་བཅད་ཅིང་རི་ནས་དབོར། ཀུན་ལ་བྱམས་ཤིང་བཀའ་དྲིན་ཆེ། ལྟ་བུའོ། །
༢ གཞན་འདྲེན་ལ་འཇུག་པ་ནི། ས་བཞུ་གསལ་ཞིང་དྲོད་བསྐྱེད། ཆུ་ནི་བརླན་ཅིང་མེ་ནི་ཚ། ཤ་ཟོས་ཤིང་ཆང་འཐུང༌། ལྟ་བུའོ།
༣ སྡུད་པར་འཇུག་པ་ནི། མེ་ཏོག་བཞད་ཁ་ཕྱེ་ཞིང་ཟེའུ་འབྲུ་རྒྱས། རྣ་བ་གཏད་ཅིང་ཉན། འདུ་ཁང་དུ་ཚོགས་རྒྱས་ཤིང་འདོན་པ་གྲགས། ལྟ་བུའོ། །
༤ དགར་བ་ལ་འཇུག་པ་ནི། ཕ་བུ་ལས་འཇོན་ཐང་ཆེ་ཞིང་མྱོང་བ་ལྡན། གཞས་མ་དེ་སྐད་གསང་དོད་ཅིང་སྙན་ཆ་ལྡན། ངས་གཞུང་འདི་ཐོས་ཤིང་གོ་བ་ལྷག་པར་རྙེད། ལྟ་བུ།
༥ རྣམ་གྲངས་གཞན་ཅན་ནི། རྒྱ་ཆེ་ཞིང་དོན་ཟབ། བདུག་སྤོས་ཡིན་ཅིང་མཆོད་རྫས་སུ་འགྲོ། དམག་ཆས་སྤྲས་ཤིང་གོ་མཚོན་ཐོགས། ལྟ་བུའོ།། །།
ལེ་ཚན་དོན་བརྒྱད་པ། ལྗོན་དབང་ནང་གསལ་ཞེས་ཅེས་གཉིས་དང༌། ཞེའོ་སོགས་གསུམ།
ཞིང་ལ་སོགས་པའི་གསུམ་ཚན་དང་པོའི་དོན་སྦྱོར་སྔོན་དུ་སོང་ནས་དེ་འཕྲོས་ལྗོན་དབང་ལས་ཁ་སྐོང་མཛད་པ་ཞེས་ཅེས་གཉིས་ཚན་དང༌། ཅེའོ་ཤེའོ་ཞེའོ་གསུམ་གྱི་གསུམ་ཚན་ལ་དོན་གྱི་འཇུག་པ་ཇི་ལྟར་ཡིན་པ་བསྟན་པའི་སྐབས་སུ་བབས་ཏེ། ཅེས་ཞེས་གཉིས་ཀྱི་དོན་གྱི་འཇུག་པ་ནི།
ངེས་ཚིག་གསལ་བ་ནི། ཡལ་ག་ལོ་འདབ་ཅན་ལ་ཤིང་ཞེས་བྱའོ། །ཕྱོགས་མཚུངས་པའི་དོན་རྣམས་མཉམ་དུ་བསྡེབས་ཏེ་ཁག་བགོས་པར་ས་བཅད་ཅེས་བྱའོ་ཞེས་པ་ལྟ་བུའོ། །
ཕྱི་ཚིག་འདྲེན་པར་འཇུག་པ་ནི། དཔའ་བོ་ཞེས་རྒྱལ་ཡོངས་སུ་གྲགས། བོད་ཅེས་པ་འཛམ་གླིང་རྩེ་མོར་གནས་སོ་ལྟ་བུའོ། །བརྗོད་ཚུལ་གསལ་བ་ནི། འདི་ནི་སྡུག་བསྔལ་བདེན་པའོ་ཞེས་གསུངས། འདིར་ཤོག་ཅེས་སྐུལ་ལོ་ལྟ་བུའོ། །
ཞེའོ་ཅེའོ་ཤེའོ་གསུམ་ནི། ཞེས་པའོ་དང་ཅེས་པའོ་དང་ཟེར་བའོ་ལྟ་བུ་རྣམས་བསྡུས་ནས་ཞེའོ་སོགས་སུ་བརྗོད། ཞེའོ་སོགས་གསུམ་ཚན་གྱི་དོན་གྱི་འཇུག་པ་ནི།
མིང་གི་རྣམ་གྲངས་གསལ་བ་ནི། གླང་ཆེན་ལ་གཉིས་འཐུང་ཞེའོ། གངས་ལྗོངས་ལ་བོད་ཅེའོ། ལྟ་བུ་ཡིན།
སྡུད་པ་ལ་འཇུག་པ་ནི། སྣག་སྨྱུག་ཤོག་བུ་རྣམས་ལ་ཡིག་ཆས་ཤེའོ། ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་ལ་བསླབས་པ་གསུམ་ཞེའོ་ལྟ་བུའོ། །
གསལ་བཤད་ནི། ཉོན་མོངས་སྤངས་བ་ལ་དགྲ་བཅོམ་ཞེའོ། དབྱིན་ཇིའི་མི་རིགས་ཀྱི་སྐད་ལ་དབྱིན་སྐད་ཅེའོ་ལྟར་རོ། །
རྣམ་གྲངས་གཞན་ཅན་ནི། ཡིག་མཁན་ལ་བྱེད་པོ་དང་སྨྱུ་གུར་བྱེད་པ་ཞེའོ། གླ་རྩི་ནི་སྨན་རྫས་ཡིན་ལ་དོམ་མཁྲིས་ལའང་སྨན་རྫས་ཤེའོ། ལྟར་རོ། །
ལྗོན་དབང་དུ་ཚིག་ཕྲད་ཞིང་སོགས་རྗེས་འཇུག་བལྟོས་ཚུལ་ཞིག་གསུངས་པ་ལས། དེ་དག་གི་དོན་སྦྱོར་མ་གསུངས་པས་འདི་ན་ཞིག་སོགས་ཚན་པ་ལྔའི་དོན་སྦྱོར་བཀོད་དོ།།
ལེ་ཚན་དོན་དགུ་པ། ལྗོན་དབང་ནང་གསལ་ཞེ་ན་སོགས་གསུམ་དང་ཞིག་སོགས་གསུམ་སྐོར།
ལྗོན་དབང་ལས་གསུངས་པའི་ཚིག་ཕྲད་ཞིང་སོགས་ནང་གི་ཚན་པ་ཐ་མ་གཉིས་ཏེ། ཞེ་ན་སོགས་གསུམ་ཚན་དང༌། ཞིག་སོགས་ཀྱི་གསུམ་ཚན་གཉིས་འཆད་པ་ལ། ཞེ་ན་ཅེ་ན་ཤེ་ན་གསུམ་གྱི་དོན་སྦྱོར་ནི། དྲིས་ལན་མཐུད་བྱེད། གྲུབ་འབྲས་གང་ཞེ་ན། འབད་བརྩོན་དེ་དང་དེ་བྱས་སོ་ལྟ་བུ་དང༌། བདེན་པ་ཡོད་དམ་མེད་ཅེ་ན་དེ་ནི་མི་བདེན་ནོ་ལྟ་བུ།
ཕ་རོལ་དགག་པ་ནི། གངས་རི་སྔོན་པོ་ཡིན་ཅེ་ན་ཁྱོད་ནོར་རོ་ལྟ་བུ། བྱ་བ་བསྒྲུབ་པ་ལ་འབུལ་མཚན་དགོས་ཤེ་ན། ཁྱོད་བཀའ་ཁྲིམས་མ་ཤེས་སོ་ལྟ་བུའོ། །
འབྱེད་དང་སྡུད་པ་ལ་འཇུག་པ་ནི། འབྲུ་རིགས་གང་ཞེ་ན་གྲོ་འབྲས་སྲན་མ་སོགས་ཡིན། ཕ་ལམ་གང་ཞེ་ན། རིན་པོ་ཆེའི་གྲས་ཤིག་གོ་ལྟ་བུའོ། །
གདམས་ངག་ནི། ཐར་པ་འདོད་ཅེ་ན་ཉོན་མོངས་སྤོངས་བ་ལ་འབད་དགོས། བྱམས་པ་གང་ཞེ་ན་སེམས་ཅན་ལ་གནོད་འཚེ་སྤངས་པའོ་ལྟ་བུའོ། །
ཞིག་ཅིག་ཤིག་གསུམ་གྱི་དོན་སྦྱར་ནི།
བྱེ་བྲག་ལ་འཇུག་པ། གྲྭ་པ་ཞིག རྒྱལ་སྲས་ཤིག༌། ཕྱུག་བདག་ཅིག་ལྟར་རོ། །སྐུལ་ཚིག་ལ་འཇུག་པ་ནི། བྱ་བ་སྒྲུབས་ཤིག ཆུ་གཙང་མ་ཞིག་ལེནད་ཅིག ཇ་འཐུང་ཞིག་ལྟ་བུའོ། །
སྨོན་པ་ལ་འཇུག་པ་ནི། འདྲེན་པའི་དཔལ་དུ་བདག་གྱུར་ཅིག སོགས་ལྟ་བུ་ཡིན། ལྗོན་དབང་དུ་ཁ་ཅིག ལྷན་ཅིག་མིང་གི་ཆར་བཞེད་ནས་དེ་དང་སྐུལ་ཚིག་མ་ནོར་བ་དགོས་གསུངས་པ་ཡིན་ན་ལེགས་ཀྱང༌། དེ་གཉིས་ནི་བྱེ་བྲག་སྟོན་པའི་ཕྱོགས་སུ་སྣང་ན་ཞིག་སོགས་གསུམ་གྱི་སྡེ་ཚན་དུ་འགྲོ་བ་མིན་ནམ་སྙམ།། །།
ལེན་ཚན་བརྒྱད་ཅུ་པ། འདིར་ཁ་སྐོང་ཞུས་པའི་ཚིག་ཕྲད་ཁག་དང་པོ།
ཚིག་ཕྲད་ཁ་སྐོང་བཤད་པའི་ནང་གསེས་གསུམ་པ། སྐབས་འདིར་ཁ་བསྐོངས་སུ་དཔྱད་གཞིར་འབུལ་རྒྱུའི་ཚིག་ཕྲད་ཁ་སྣོན་ཁག་གཅིག་ནི།
རྩེར་སོན་ནམ་མཐར་ཐུག་གི་དོན་སྟོན་པའི་ཆེས། ཤིན་ཏུ་ཧ༷་ཅ༷ང་གསུམ་ནི། གནམ་གྲུ་དེ་ཆེས་མྱུར། ལམ་དེ་ཤིན་ཏུ་བདེ། སྤྱོད་ལམ་ཧ་ཅང་ཡག་སོགས་ལྟ་བུའོ། །
དོན་ལྷག་པའམ་བརྣན་པ་ལ་འཇུག་པ། མ༷་ཟ༷ད་ཅེས་པ་ནི། དམག་མི་ཡིན་པར་མ་ཟད་དཔེ་བཟང་ཡང་ཡིན། ཁང་པ་བསྐྲུན་པར་མ་ཟད་སྒོ་ར་ཡང་བཟོས། ལྟ་བུའོ། །ཚིག་དོན་ལྷག་མ་འདྲེན་པའི་ག༷ཞན་ཡ༷ང་དང་དེ་བ༷ཞིན་ནི་སློབ་སྦྱོང་གི་ལས་འགན་འགྲུབ་པ་དང༌། གཞན་ཡང་གད་ཕྱིས་གཙང་སྦྲའང་བྱས། ཞིང་ཆེན་དང་དེ་བཞིན་གྲོང་ཁྱེར་གྱི་འཛུགས་སྐྲུན་ལེགས་པོ་བྱ་རྒྱུ། ལྟར་རོ། །
དོན་གང་རུང་ངེས་པར་བཟུང་བའི་དོན་དུ་འགྱུར་བ། ཐ༷ད་དང་སྐོར་གཉིས་ནི། བྱ་བ་དེའི་ཐད་ངས་བསམ་བློ་བཏང་ཡོད། མཛོད་ཀྱི་སྐོར་བཀའ་འདྲི་ཞུ་འདོད་བྱུང་སོགས་ལྟར་རོ། །རྒྱུ་མཚན་ནམ་སྒྲུབ་བྱེད་གསལ་བའི་བརྟེན་རྐྱེ༷ན་སྟ༷བས་གསུམ་ནི། ཡུན་རིང་གསོ་ཚགས་བྱས་པར་བརྟེན། མེ་ཏོག་འཚར་སྐྱེས་བཟང༌། ཆུ་ལ་ཟམ་པ་མེད་རྐྱེན་ཀོ་བ་བཏང་ནས་ཕ་རོལ་སྒྲོལ། དངུལ་ཡོད་སྟབས་ཁང་གླ་མཐོ་སར་བསྡད། ལྟ་བུའོ། །
ལྷག་བཅས་དང་མཚུངས་པའི་འོ༷ག་ཁ༷ར་ཐོག་གསུམ་ནི་ཁོང་གི་སྣེ་ཁྲིད་འོག་ང་ཚོས་ཞིང་རྨོས། ཡར་ལངས་ཐོག་སྐོར་བར་བསྐྱོད། དགེ་རྒན་ཡིན་ཁར་མི་དམངས་འཐུས་མི་ཡང་ཡིན་ལྟ་བུའོ། །
ཚབས་ཆེ་བའམ་ཕྲ་མོ་སྡུད་པའི་དོན་ཅན་གྱི་ཐ༷་ན༷་ནི་རང་གི་རྒྱུ་ནོར་ཐ་ན་ཁབ་ཙམ་ཡང་བློས་མ་ཐོངས་པ་ཞེས་པ་ལྟ་བུ། ཕ་མར་གུས་ཞབས་མེད་པར་ཐ་ན་ཐད་ཀར་ཁ་རྩོད་བྱེད་ཅེས་པ་ལྟ་བུའོ།། །
ལེ་ཚན་གྱ་གཅིག་པ། འདིར་ཁ་སྐོང་ཞུས་པའི་ཚིག་ཕྲད་ཁག་གཉིས་པ།
དུས་ཀྱི་སྤྱི་དང་བྱེ་བྲག་ལ་གོ་བའི་ན༷མ་ཡ༷ང༌། ན༷མ་ཞིག་གཉིས་ནི། ནམ་ཡང་དགེ་བཅུའི་ལས་ལ་འབད་ནི་དུས་ཀྱི་སྤྱི་ཡོངས་དང་ནམ་ཞིག་ཚེ་འཕོས་སྐབས་ལྟ་བུ་ནི་དུས་ཀྱི་བྱེ་བྲག་ངེས་པར་བཟུང་བའོ། །
བརྗོད་པའི་གཞིར་དོགས་དཔྱོད་བྱེད་པའི་དོན་གྱི་འོ༷་ན༷་ནི། ཁྱོད་བདེན་ཟེར། འོ་ན་ཡིག་ཆ་འདིའི་ནང་དོན་ལ་ལྟོས་དང་ལྟ་བུ།
དམིགས་བསལ་ལ་འཇུག་པའི་ཕུད། མ་གཏོགས། དེ་བྱིངས་གསུམ་ནི། བགྲེས་སོང་རྣམས་ཕུད་དེ་མིན་ཚང་མས་ཚོགས་འདུར་ཕེབས་དགོས་ལྟ་བུ་དང༌། ཚོང་མི་བྱེད་པ་མ་གཏོགས་བྱས་ན་ཁོང་ལ་འཇོན་ཐང་ཡོད་ལྟ་བུ་དང༌། དེ་རིང་བཀྲ་ཤིས་ཁང་པ་བསྲུང་ནས་སྡོད། དེ་བྱིངས་ཞིང་ཁར་ལས་ཀ་བྱ་རྒྱུ་ལྟ་བུའོ། །
གོང་གི་ཚིག་ཁ་སྣོན་ཁག་གཅིག་གི་འཕྲོ་མཐུད་རྒྱུར། ཆ་རྐྱེན་འདོན་པའི་དོན་ཅན་གྱི་ག༷ཞི་ན༷ས། ད༷་གཟོད་ནི། རླངས་འཁོར་ནང་ལྷ་ས་ནས་ཆུ་ཚོད་བཞི་བསྐྱོད་ན་གཞི་ནས་གཞིས་ཀ་རྩེར་སླེབས་ཐུབ། ལོ་ལྟར་ཆུ་རགས་ལ་ཉམས་གསོ་བྱས་ན། ད་གཟོད་ཆུ་ལོག་སྔོན་འགོག་བྱེད་ཐུབ། ལྟ་བུ་ཡིན།
དགག་པ་ཆེས་གསལ་བར་བྱེད་པའི་གཏ༷ན་ན༷ས། ཡེ༷་ན༷ས་ ཁྱོན་ན༷ས་ཞེས་པ་ནི། གཏན་ནས་བྱེད་མི་རུང༌། བསམ་བློ་དེ་འདྲ་ཡེ་ནས་འཁོར་མ་བྱུང༌། ངས་དེ་འདྲ་ཁྱོན་ནས་ཞུས་མེད་ལྟ་བུའོ། །
བགྲང་བྱ་ངེས་པ་དང༌། ཆ་ཚང་བ་དང༌། བྱ་བ་ཆབས་ཅིག་སྟོན་པའི་བཅ༷ས་སྒྲ་ནི། འདོད་ཁམས། གཟུགས་ཁམས། གཟུགས་མེད་ཁམས་བཅས་ཁམས་གསུམ་ཡོད། འགྲོ་བ་ལྷ་དང་བཅས་པ། ཕྱག་དང་བཅས་ཞུ་གསོལ། སོགས་ལྟ་བུའོ།། །།
ཚིག་ཕྲད་གསར་པ་འགའ་ཤས་ཀྱི་སྡོམ། ༼ལྷན་ཐབས་ཀློག་བྱེད། ༡༡༽
འཇམ་དབྱངས་ཐོན་མི་དྲན་པའི་ཡེ་ཤེས་དང༌། །དངུལ་ཆུ་ཡབ་སྲས་སོགས་ལ་གུས་བཏུད་ནས། །རྩ་འགྲེལ་རྣམས་སུ་ཚིག་ཕྲད་ལེགས་གསུངས་ཀྱང༌། །ཅུང་ཟད་ལུས་པ་འདི་ན་ཁ་སྐོང་བགྱི། །ཆེས་ནི་རྩེར་སོན་མཐར་ཐུག་སྟེ། །ཤིན་ཏུ༷་ཧ༷་ཅ༷ང་དེ་དང་མཚུངས། །མ༷་ཟ༷ད་བརྣན་པའི་སྒྲ་ཡིན་ལ། །གཞ༷ན་ཡ༷ང་དེ༷་བཞིན་ལྷག་མ་འདྲེན། །ཐ༷ད་དང་སྐོར་ནི་ངེས་བཟུང་སྒྲ། །བརྟེ༷ན་རྐྱེན་སྟབས་གསུམ་རྒྱུ་མཚན་ཉིད། །འོ༷ག་ཁ༷ར་ཐོག་རྣམས་དོན་གཞན་འདྲེན། །ཐ༷་ན༷་ཚབས་ཆེའམ་ཕྲ་མོ་བསྡུ། །གཞི༷་ན༷ས་ད༷་གཟོ༷ད་ཆ་རྐྱེན་འདོན། །གཏ༷ན་ཡེ་ཁྱོན་ལ༷་ན༷ས་སྦྱར་བ། །དགག་པར་མཐུན་པའི་ཕྲད་དུ་འགྱུར། །བཅ༷ས་སྒྲ་བགྲང་བྱ་ངེས་པ་དང༌། །ཚང་དང་བྱ་བ་ཆབས་ཅིག་སྟོན། །ན༷མ་ཡ༷ང་ན༷མ་ཞི༷ག་དུས་ཀྱི་ནི། །སྤྱི་དང་བྱེ་བྲག་སོ་སོར་གོ །འོ༷་ན་བརྗོད་གཞིར་དོགས་དཔྱོད་ཡིན། །ཕུད་དང་མ༷་གཏོགས་དེ་བྱི༷ངས་རྣམས། །དམིགས་བསལ་བརྗོད་པའི་དོན་

འགྱུར། །དེ་སོགས་ཚིག་ཕྲད་མཚན་ཉིད་ཅན། །སྨྲ་སྒོ་ལྗོན་དབང་སོགས་པ་རུ། །བསྣན་པ་རྣམས་སུའང་མི་སྣང་བས། །ཚིག་ཕྲད་ཁ་སྐོང་འདི་བྱས་སོ།། །།
ལེ་ཚན་གྱ་གཉིས་པ། འདིར་འཁོད་ཚིག་ཕྲད་དོན་སྦྱོར་ ༥༡༩
འདི་ཡན་སུམ་ཅུ་པའི་བརྗོད་བྱ་གཙོ་བོ་སྦྱོར་ཚུལ་ཚིག་ཕྲད་ཀྱི་འཇུག་པ་བཤད་པ་སོང་བས། འོ་ན་གཞུང་ལས་དངོས་བསྟན་དང༌། ཁ་སྣོན་བྱས་པ་དང༌། སྨྲ་སྒོ་དང་ལྗོན་དབང༌། སྐབས་འདིར་ཁ་བསྐོངས་བགྱིས་པ་བཅས་ཁྱོན་ཚིག་ཕྲད་ག་ཚོད་ཡོད་པ་དང་ཚིག་ཕྲད་དེ་དག་གིས་དོན་སྣ་ཚོགས་པ་སྟོན་པའི་དོན་སྦྱོར་ག་ཚོད་ཡོད་དམ་ཞེ་ན། འདིར་བཤད་ཟིན་པ་ཕྱོགས་བསྡོམས་དང་སྦྲགས་ནས་བཀོད་ན། ཚིག་ཕྲད་ཀྱི་གྲངས་བརྩི་བ་ལ་སླར་བསྡུ་༡༠ དང༌། ཁ་སྣོན། ༡ ལ་དོན་དངོས་བསྟན་༦ དང་ཁ་སྣོན་༡ ཨི་ལྡན་དངོས་བསྟན་༨ དང་ཁ་སྣོན་༢ རྒྱན་སྡུད་དངོས་བསྟན་༢ དང་དོན་འགྱུར་༡ ལྷག་བཅས་དངོས་བསྟན་༡ དང་ཁ་སྣོན་༡ ༼ དེ་སྒྲ་གཤམ་དུ་བརྩིས་༽ འབྱེད་སྡུད་དངོས་བསྟན།༡༠དང་ཁ་སྣོན་༡བཅས་ཕྲད་གཞན་དབང་ཅན་༤༤ཡོད་པ་དང༌། དེ་ནས་འབྱུང་ཁུངས་༢ དང་འབོད་སྒྲ་དངོས་བསྟན་༡ དང་ཁ་སྣོན་༢ དངོས་བསྟན་གྱི་ནི་སྒྲ༌། དང་སྒྲ་ དེ་སྒྲ་བཅས་༣ སྤྱི་སྒྲ་དངོས་བསྟན་༡དང་ཁ་སྣོན་༣ བདག་སྒྲ་དངོས་བསྟན་༢ དང་དོན་འགྱུར་༤ དགག་སྒྲ་དངོས་བསྟན་༢ དང་དོན་འགྱུར་༢ བཅས་རང་དབང་ཅན་གྱི་ཚིག་ཕྲད་ཁྱོན་༢༢ ཡོད་པ་ནི་གཞུང་ལས་དངོས་བསྟན་དང་དེ་ལ་ཐད་ཀར་ཁ་སྣོན་བྱས་པ་སྟེ་བསྡོམས་༦༦ ཡོད། དེའི་ཐོག་སྨྲ་སྒོ་ནས་ཁ་བསྐོངས་པ་འདི་སོགས་ཚིག་ཕྲད་༡༣ དང་ལྗོན་དབང་གི་ཞིང་སོགས་ཕྲད་༡༤ འདིར་ཁ་བསྐོངས་ཀྱིས་དཔྱད་གཞིར་ཕུལ་བ་༢༧ བཅས་ཁག་གསུམ་ལ་ཚིག་ཕྲད་༥༤ ཡོད་པས་འདིར་འཁོད་ཚིག་ཕྲད་ཀྱི་བསྡོམས་འབོར་ནི་༡༢༠ ཡོད།
དོན་སྦྱོར་ཇི་ཙམ་ཡོད་ཅེ་ན། སླར་བསྡུའི་དབྱེ་བ་༣ ལ་དོན་ལས་གཉིས་པའི་དབྱེ་བ་༨ བཞི་པའི་༦ བདུན་པའི་༡༣ དེ་ཉིད་ཀྱི་༩ ཚེ་སྐབས་ཀྱི་༨ ན་ལའི་འཇུག་གཞན་༡༤ དེར་ཁ་བསྐོངས་པ་༩ འབྲེལ་སྒྲའི་དབྱེ་བ་༢༢ བྱེད་སྒྲའི་༨ བྱེད་འབྲེལ་མིན་པའི་འཇུག་པ་གཞན་༡༣ རྒྱན་སྡུད་ལས་རྒྱན་༨ སྡུད་པ་༦ འཇུག་པ་གཞན་༩ ལྷག་བཅས་མཚམས་སྦྱོར་གྱི་༡༠ དམ་བཅའི་༨ གཞན་འདྲེན་གྱི་༨ འབྱེད་སྡུད་ཀྱི་༨ འཇུག་པ་གཞན་༦ འབྱུང་ཁུངས་དངོས་༨ ཆ་འདྲའི་༡༠ དགར་བའི་༧ སྡུད་པ་༩ ནས་ལས་ཀྱི་འཇུག་པ་གཞན་༥ འབོད་སྒྲའི་༣ ནི་སྒྲའི་དགར་བའི་༥ བརྣན་པའི་༤ འཇུག་པ་གཞན་༦ དང་སྒྲའི་སྡུད་པའི་༡༠ འབྱེད་པའི་༦ རྒྱུ་མཚན་གྱི་༥ གདམས་ངག་གི་༢ ཚེ་སྐབས་ཀྱི་༡༠ དང་སྒྲའི་འཇུག་པ་གཞན་གྱི་༦ དེ་སྒྲའི་འདས་མ་ཐག་པའི་དབྱེ་བ་༡༠ རྣམ་གྲངས་གཞན་ཅན་གྱི་༨ དེ་སྒྲ་ལྷག་བཅས་ཀྱི་སྟེ་ཏེ་ལྟར་གྱི་༢༦ དེ་སྒྲ་དངོས་པོའི་དབང་གི་བཞི་ཉིས་འགྱུར་གྱི་༨ དེ་སྒྲ་དུས་ཀྱི་དབང་གི་གཉིས་ཆ་ཤས་གསུམ་དུ་འགྱུར་བའི་༦ འཇུག་པ་གཞན་༡ གང་སྒྲའི་༡༡ ཅི་དོན་གྱི་༡༥ ཇི་དོན་གྱི་༡༠ སུ་སྒྲའི་༡༠ སྤྱི་སྒྲའི་འཇུག་པ་གཞན་༢ བདག་སྒྲའི་༡༡ མིང་མཐའི་པ་བའི་༣ དགག་སྒྲར་ཚད་མར་གསུངས་པའི་༦ སྨྲ་སྒོ་ལས་གསུངས་པའི་༢༥ ཁ་སྐོང་ཁག་གསུམ་གྱི་ནང་ནས་སྨྲ་སྒོའི་འདི་སྒྲའི་དབྱེ་བ་༣ ད་སྒྲའི་༢ ཁ་སྣོན་༡ ཁོ་ནའི་༦ ཉིད་ཀྱི་༡༠ ཙམ་སྒྲའི་༢ ཁ་སྣོན་༡ ཚུལ་སྒྲའི་༡༠ བཞིན་གྱི་༣ དང་ཁ་སྣོན་༡ དག་དང་རྣམས་ཀྱི་༡ དང་ཁ་སྣོན་༣ སོགས་སྒྲའི་༤༡ དང་ཁ་སྣོན་༣ ལྗོན་དབང་གི་ཞིང་སོགས་བཅུ་བཞི་ལས་དོན་མཐུན་ཚན་པ་ལྔར་དབྱེ་ནས་ཞིང་སོགས་གསུམ་གྱི་༥ ཞེས་ཅེས་གཉིས་ཀྱི་༣ ཞེའོ་སོགས་གསུམ་གྱི་༤ ཞེ་ན་སོགས་གསུམ་གྱི་༤ ཞིག་སོགས་གསུམ་གྱི་༣ བཅས་ལྗོན་དབང་དུ་མ་གསུངས་ཀྱང་ཁ་སྐོང་དུ་སྦྱར་རོ། །ཁོ་བོས་འདིར་ཁ་བསྐོངས་བྱས་པ་ཚིག་ཕྲད་ཉེར་བདུན་གྱི་དོན་ནང་གསེས་༣༢ ཡོད་པ་བཅས་འདིར་འཁོད་པའི་དོན་སྦྱོར་བསྡོམས་༥༡༩ཡིན་པས་དོན་རྒྱ་ཆེ་ལ་ཟབ་པ་ནི་མངོན་སུམ་མོ།། །།
ལེ་ཚན་གྱ་གསུམ་པ། ར་རུའི་རྣམ་བཞག་དང་ཤད་ཀྱི་ཐོབ་ཚུལ།
ལྗོན་དབང་ལས་གསུངས་པ་འདིར་ཡང་བཤད་དེ། དེ་ཉིད་ལས། ར་རུ་འི་ཡི་འང་ཡང་རྣམས། །རྐང་པ་མི་བསྐོང་བསྐོངས་པའི་ཆེད། །འུ་འོ་འམ་གྱི་གོང་དུ་ཚེག །ཡོད་དང་མེད་པའང་དེ་བཞིན་ཡིན། །ཞེས་ཚིགས་བཅད་ཀྱི་དབང་དུ་རྐང་པ་མ་བསྐོང་བའམ་མ་ལོང་བ་ཡིན་ན་རུ་ཡི་ཡང་དང༌། འུ་འོ་འམ་གསུམ་ཡང་སྔོན་གྱི་མིང་དང་མ་འདྲེས་པ་ཚེག་མདུན་དུ་ཡོད་པས་དབྱེ་བ་ཡིན་པ་དང༌། ཡང་རྐང་པ་མ་བསྐོང་པའམ་འབྲུ་གྲངས་ལོན་པའི་ཚེ་ར་འི་འང་འུ་འོ་འམ་རྣམས་ཚེག་ཁྱིམ་གོང་མར་ཟླ་སྒྲིལ་ནས་ཚིགས་རྐང་མ་མང་བར་བྱ་དགོས་གསུངས་པ་རེད། འོ་ན་ལྷུག་པའི་སྐབས་ཇི་ལྟར་ཞེ་ན། དེར་མ་གསུངས་ཀྱང་ཚིགས་བཅད་རྐང་པ་བསྐོངས་པ་དང་ཕྱོགས་མཚུངས་པར་ར་འང་འི་འུ་འོ་འམ་རྣམས་ཚེག་བར་གྱིས་མ་ཆོད་པ་ཞིག་འབྲི་དགོས་པ་ཡིན། །
ཡང་ལྗོན་དབང་དུ། ལྷུག་པའི་དོན་མང་མིང་མཚམས་དང༌། །དོན་འབྲིང་འབྱེད་དང་དོན་ཉུང་རྫོགས། །ཚིགས་བཅད་ག་མཐར་ཆིག་ཤད་བྱ། །རྫོགས་ཚིག་མཐའ་ཅན་ལྷུག་པ་དང༌། །ཚིགས་བཅད་རྐང་མཐར་ཉིས་ཤད་ཐོབ། །དོན་ཚན་ཆེན་མོ་རྫོགས་པ་དང༌། །ལེའུའི་མཚམས་སུ་བཞི་ཤད་དགོས། །ང་ཡི་མ་གཏོགས་ཡིག་ཤད་དབར། །ཚེག་མེད་དེ་སོགས་ཞིབ་ཏུ་འབད། །ཅེས་དབུ་ཅན་གྱི་དབང་དུ་ཤད་ཐོབ་ཚུལ་གསུངས་པ་ཡིན། །ཚིག་ལྷུག་སྐབས་དོན་མང་བརྗོད་པའི་བར་སྟོང་ངལ་གསོ་དང༌། མིང་སོ་སོར་བགྲང་པའི་མཚམས་དང༌། དོན་འབྲིང་པོ་འབྱེད་པ་སྟེ་ལ་སོགས་པའི་མཚམས་དང༌། དོན་ཉུང་རྫོགས་པའི་མཐའ་དང༌། རྐང་པ་ཅན་ག་མཐར་ཡོད་པའི་ཚིགས་བཅད་ཀྱི་སྐབས་རྣམས་སུ་ཤད་རེ་ཐོབ་ཅིང༌། ལྷུག་མ་ཡང་སླར་བསྡུ་བྱུང་ན་དང༌། ཚིགས་བཅད་ཡིན་ཕྱིན་ཉིས་ཤད་བྱ་དགོས་པ། དོན་ཚན་ཆེན་མོའམ། ལེའུ་འམ་མཇུག་རྫོགས་པ་ཡིན་ཕྱིན་ཤད་བཞི་ཐོབ་པར་གསུངས་ཏེ་མདོར་ན་དབུ་ཅན་ལ་སྟོང་བར་ཡོད་ན་ཤད་ངེས་པར་དགོས་སོ།། །།
ལེ་ཚན་གྱ་བཞི་པ། ལྷུག་ཚིག་གི་བར་མཚམས་འཇོག་ཚུལ།
གོང་དུ་དབུ་ཅན་ལ་ཤད་ཐོབ་ཚུལ་ལྗོན་དབང་གི་དགོངས་པ་ལྟར་བཀོད་ཅིང༌། འོ་ན་ལྷུག་པའི་ཚིག་ལ་བར་མཚམས་འཇོག་ཚུལ་ངེས་གཏན་ཞིག་ཡོད་དམ་ཞེ་ན། སྔར་གཏན་ལ་ཕབ་པ་མ་བྱུང་ཡང༌། བཀའ་བསྟན་ཡིག་རིགས་ཀྱི་ནང་འཁོད་མང་ཆེ་བའི་འགྲོ་སྟངས་ལ་གཞིགས་ན་གོམས་སྲོལ་ངེས་ཅན་ཞིག་ཀྱང་ཡོད་པར་མཐོང་བས། འདིར་སྡོམ་བྱས་པ་ཞིག་གཤམ་དུ་གཟིགས་པར་ཞུ་ལ། དེའི་དོན་འཆད་ན། ཚིག་ལྷུག་མར་རིང་པོ་གྱུར་ན་མ་བདེ་བས་བར་མཚམས་ནི་ཡོད་དགོས་པ་དང་མི་དགོས་པ་སྣ་ཚོགས་བསྟན་བཅོས་རྣམས་སུ་འབྱུང་བ་ལྟར་འབྲི་ཡི། གང་བྱུང་བྲི་ན་ནོར་འཁྲུལ་ཡིན་པས། འཁྲུལ་པ་དེ་རིགས་སྔོན་འགོག་གིས་སྤོང་རྒྱུའི་ཆེད་དུ་སྡོམ་དུ་བྱས་ཏེ་དེ་ཡང༌། ཚིགས་བཅད་ཡིན་ན་དབུ་མེད་ཀྱི་སྐབས་སུའང་ཤད་རིང་རེ་ཡོད་པའི་སྒོ་ནས་བར་མཚམས་འཇོག་དགོས་ཤིང༌། འོན་ཀྱང་དབུ་མེད་ལ་ཚིག་ལྷུག་སྐབས་སྟོང་བར་ཡོད་ཚད་ལ་ཤད་རིང་འབྲི་བ་མིན་པས་དབུ་ཅན་དང་མི་འདྲ་བའི་ཁྱད་པ་ཡོད་སྟབས་དབུ་མེད་དུ་གང་བྱུང་ཤད་རིང་འབྲི་ན་ཚིག་ལྷུག་ལ་མི་མཛེས་པའི་བླུན་པོའི་ལུགས་སུ་སྣང༌།
སྤྱིར་ལྷུག་པའི་ཚིག་རྣམས་སུ་བར་གྱི་ངལ་གསོའི་སྟོང་བར་ཐོབ་མི་ཐོབ་ནི་ཤད་ཡོད་མེད་ཙམ་ལས་དབུ་ཅན་དང་དབུ་མེད་གཉིས་ཡོངས་སུ་མཚུངས་པའི་ཕྱིར་ཆབས་ཅིག་ཏུ་བཤད་པས་འཐུས་ཏེ། དབུ་མེད་ལ་ཤད་བྱ་དགོས་པ་ནི། སླར་བསྡུ་དང༌། དུམ་པོའི་མཚམས་དང་དུམ་པོའི་ནང་གསེས་ཀྱི་དོན་ཧྲིལ་བུ་རྫོགས་པའམ་རྩོམ་ཡིག་གང་རུང་གི་མཐའ་ལ་ཤད་རིང་བྱ་བ་ལས་གང་བྱུང་མི་བྱ། སྟོང་བར་འཇོག་ཚུལ་ནི། ༡ ལ་དོན་གྱི་ཕྲད་ཀྱི་གོང་འོག་མཐུད་ནས་འབྲི་བ་ཡིན་ཡང་ཚེ་སྐབས་ཀྱི་ན་ལ་བར་མཚམས་གཅོད་པ་མང་སྟེ་འདི་སྐད་བདག་གི་ཐོས་པ་དུས་ཅིག་ན། བཅོམ་ལྡན་འདས་སོགས་ལྟ་བུ་དང༌། ༢ དམིགས་ཀྱིས་འབྱེད་པའི་གཞུང་འཛུགས་པའི་ན་སྒྲ་སྟོང་པར་འཇོག་པ་ནི་བཤད་ན། དེ་ལྟར་ན། དབྱེ་ན་ལྟ་བུ་དང༌། ༣ དོན་གཞན་འདྲེན་པ་དང་རྒྱས་བཤད་འདྲེན་ལ་བར་སྟོང་ཐོབ་པ་ནི། དེ་གསེར་ཡིན་ལ། ཕ་གི་ནི་དངུལ་རེད་ལྟ་བུ་དང༌། དང་པོ་ལ། སོགས་ལྟ་བུའོ། །༤ འབྲེལ་སྒྲའི་ཨི་ལྡན་མཐུད་པ་ཡིན་ཡང་དོན་གཞན་འགོག་པ་གི་སོགས་བར་སྟོང་འཇོག་པ་མང་སྟེ། ཁོང་གིས་གསུངས་པ་ནི་བདེན་གྱི། ཁྱེད་རང་ནོར་སོང་ལྟ་བུའོ། །༥ ལུང་འདྲེན་པའི་བྱེད་སྒྲར་བར་མཚམས་དགོས་པ་ནི། ས་པཎ་གྱིས། མཁས་པ་སློབ་པའི་དུས་ན་སྡུག །ཅེས་པ་ལྟ་བུའོ།། །།
ལེ་ཚན་གྱ་ལྔ་པ། བར་མཚམས་འཇོག་ཚུ་ལ་མུ་མཐུད་བཤད་པ།
སྟོང་བར་འཇོག་ཚུལ་ལེ་ཚན་གོང་མར་མཐུད་དེ་བཤད་པ་ལ། ༦ རྒྱན་སྡུད་སྤྱིར་ན་མཐུད་དགོས་པར་ཡང་ཚིག་གོང་འོག་མང་ན་ཀྱང་ཡང་འང་བར་སྟོང་འཇོག་པ་ཡོད་དོ། །༧ ལྷག་བཅས་ནང་གསེས་མཚམས་སྦྱོར་ནི་མཐུད་ཅིང་དམ་བཅའ་ལ་བར་སྟོང་བྱེད་པ་དང༌། གཞན་འདྲེན་ལ་ཅི་རིགས་འབྱུང་བ་ནི་ཤིང་སྟེ། ཡལ་ག་ལོ་འདབ་དང་ལྡན་པའོ། །ལྟ་བུ་དང༌། བུམ་པ་དངོས་པོ་སྟེ། ནམ་མཁའ་རྟག་པའོ་ལྟ་བུའོ།༨ འབྱེད་སྡུད་ཀྱི་རྣམ་གྲངས་ལ་སྟོང་བར་འཇོག་ཀྱང་དབུ་མེད་ལ་ཤད་མི་དགོས་པ་ནི། གསེར་རམ། དངུལ་ལམ། ཟངས་སམ། ལྕགས་ནི་གཏེར་ཁ་ལས་བྱུང་ངོ་ལྟ་བུའོ། །ཡང་གདམས་ངའི་དོན་ཅན་གྱི་གམ་སོགས་མཐུད་ནས་མ་བྲིས་ན་དོན་ལ་གནོད་དོ། །༩ ལུང་འདྲེན་ལས་ལ་བར་མཚམས་འཇོག་པ་ནི་རྣམ་འགྲེལ་ལས། ཚད་མ་རྣམས་ནི་མི་འཇུག་པ། །སོགས་ལྟ་བུའོ། །༡༠ གཞན་འདྲེན་རྒྱས་བཤད་ཀྱི་ནི་སྒྲ་བར་སྟོང་འཇོག་པ་ནི་དཔེར་ན་དབྱངས་ནི། ཡི་གེ་གཞན་རང་གི་གདངས་དང་མཐུན་པར་བསྒྱུར་ཐུབ་པ་ཞིག་རེད་ལྟ་བུའོ། །༡༡ འདས་མ་ཐག་པའི་དེ་སྒྲ་ཡིན་ན་མདུན་ལ་མ་མཐུད་པར་སྟོང་བར་འཇོག་པ་སྟེ། ཤིང་ངོ༌། །དེ་འབྲས་བུ་དང་ལྡན་ནོ། །དེ་ལོ་མ་རྒྱས་སོ་ལྟ་བུའོ། །༡༢ སྤྱི་སྒྲ་ནི་གོང་འོག་མཐུད་པ་མང་ཡང་འདྲི་བའི་སྐབས་འགར་ཚིག་ཉམས་ལ་མཁོ་བར་སྟོང་བར་འཇོག་པ་ཡོད་དེ། ཕ་གིར་འཇའ་ཚོན་བཀྲ་བ་ནི་ལྷ་མོའི་ན་བཟའ་མིན་ན་ཅི། ལྟ་བུ། ༡༣ ཅེའོ་དང་ཅེ་ན་སོགས་ལ་སྟོང་བར་འཇོག་པ་ནི་སླར་བསྡུ་དང་འདྲ་བ་སྟེ་གོང་ལྟར་རོ། ༡༤ འོན་ཀྱང་ལྟ་བུ་ལ་མཐུད་མ་མཐུད་ཅི་ཡང་སྣང་ཞིང༌། བརྟེན་རྐྱེན་སྟབས་གསུམ་ལྟ་བུའི་རྒྱུ་མཚན་སྟོན་པ་ལ་སྟོང་བར་བྱེད་དེ། དེ་འདྲ་གསུངས་པར་བརྟེན། ང་ཚོས་དེ་ལྟར་བྱས་ཡོད་ལྟ་བུའོ། །༡༥ ཕྱིར་སོགས་ཏེ་འོག ཁར། ཐོག་རྣམས་བར་མཚམས་འཇོག་པ་ཡིན་ཏེ། གྲོང་ཁྱེར་དེར་བཟོ་གྲྭ་ཡོད་ཁར་ཚོང་ལས་ཀྱང་དར་ཁྱབ་ཆེ་ལྟ་བུའོ།༡༦ འཕྲིན་ཡིག་ནང་ཞུ་གསོལ། མཚམས་ཞུ་སོགས་སྟོང་བར་ངེས་པར་དགོས་པ་དང༌། ༡༧ མི་མང་པོ་དག་བསྟུད་མར་འབྱུང་སྐབས་སྟོང་བར་མེད་ན་ཧ་ཅང་མི་བདེ་བས་སྟོང་བར་བྱ་བ་ནི། ཕུན་ཚོགས་དང༌། བཀྲ་ཤིས། བག་བྲོ། ཚེ་རིང་ཞེས་བྲི་དགོས་པ་ལྟ་བུའོ།། །།
ཚིག་གི་བར་སྟོང་ཐོབ་མིན་གྱི་སྡོམ༼ལྷན་ཐབས་ཀློག་བྱེད་༡༢༽
ལྷུག་པའི་ཚིག་གི་བར་སྟོང་ཐོབ་མིན་ཁྱད་པར་རབ་ཏུ་གསལ་པའི་སྡོམ་ཤེལ་གྱི་བུམ་བཟང་ཞེས་བྱ་བ། འཇམ་དཔལ་ངག་གི་དབང་ཕྱུག་ལ་ཕྱག་འཚལ་ལོ། །ཚིག་ལྷུག་རིང་པོའི་བར་མཚམས་ནི། །ཡོད་དང་མེད་པ་སྣ་ཚོགས་པ། །བསྟན་བཅོས་རྣམས་སུ་བྱུང་བ་ལྟར། །འཁྲུལ་པ་སྤང་ཕྱིར་སྡོམ་ཚིགས་བྲི། །ཚིགས་སུ་བཅད་པའི་དབུ་མེད་ལ། །ཤད་རིང་ངེས་པར་དགོས་ན་ཡང༌། །ལྷུག་པའི་སྟོང་བར་འཇོག་པ་ཀུན། །ཤད་རིང་འབྲི་བའི་ངེས་པ་མེད། །དེས་ན་མཚམས་དང་ཤད་ཡོད་མེད། །དབུ་ཆེན་དབུ་སྨད་ཁྱད་པར་ཆེ། །དབུ་ཆེན་སྟོང་བར་ཤད་ཀྱིས་ཁྱབ། །དབུ་མེད་སྐབས་དང་བསྟུན་པ་ལས། །གང་བྱུང་ཤད་བྱེད་བླུན་པོའི་ལུགས། །བར་སྟོང་ངལ་གསོའི་མཚམས་འཇོག་ཚུལ། །གཟུགས་གཉིས་འགྲོ་ལུགས་མཐུན་པ་ཡིན། །དབུ་མེད་རྫོགས་ཚིག་དུམ་མཚམས་སྤོ། །དུམ་བུའི་ནང་དུའང་ཧྲིལ་བུའི་དོན། །རྫོགས་ན་ཤད་ཀྱིས་བརྒྱན་པར་བྱ། །དེ་མིན་སྟོང་བར་ཐམས་ཅད་ལ། །ཤད་རིང་ཐལ་བར་མི་བྱ་འོ། །ལ་དོན་གོང་འོག་མཐུད་དགོས་ཀྱང༌། །ལ་ན་མཐར་བཀོད་ཚེ་སྐབས་འཕྲད། །བར་མཚམས་བཞག་པ་ཤིན་ཏུ་མང༌། །དམིགས་འབྱེད་གཞུང་འཛུགས་ན་སྒྲ་དང༌། །དོན་གཞན་རྒྱས་བཤད་འདྲེན་པའི་ལར། །བར་མཚམས་དགོས་ཀྱང་ཤད་མི་བྱེད། །འབྲེལ་བའི་ཨི་ལྡན་གོང་འོག་མཐུད། །དོན་གཞན་འགོག་ལ་ཅི་ཡང་སྲིད། །ལུང་འདྲེན་བྱེད་སྒྲར་བར་མཚམས་དགོས། །ནས་དང་ས་མཐའ་དེ་བཞིན་ནོ། །ཚིག་ཐུང་རྒྱན་སྡུད་མཚམས་མེད་ཀྱང༌། རིང་ན་བར་སྟོང་འཇོག་པ་མཛེས། །དམ་བཅའ་ལྷག་བཅས་མཚམས་འཇོག་ཅིང༌། །གཞན་འདྲེན་རྣམས་ལ་ངེས་པ་མེད། །བྱ་བ་འདྲེན་པའི་མཚམས་སྦྱོར་སྒྲ། །མཐུད་པར་ངེས་སོ་དམིགས་བསལ་མེད། །གམ་དང་དང་སྒྲའི་འབྱེད་སྡུད་ནི། །ཤད་མེད་ཚུལ་གྱིས་སྟོང་པར་ཞོག །གདམ་ངའི་དོན་གྱི་གོང་གི་ཕྲད། །བར་མཚམས་གཅད་ན་དོན་ལ་གནོད། །འབྱུང་ཁུངས་དགར་སྡུད་ནས་ལས་མཐུད། །ལུང་འདྲེན་བྱེད་ཚབ་དེ་ལས་གཞན། །གཞན་འདྲེན་རྒྱས་བཤད་ནི་སྒྲ་དང༌། །ཅིང་སོགས་གཞན་འདྲེན་མཚམས་སྦྱོར་སྐབས། །ཤད་མེད་སྟོང་བར་འཇོག་དགོས་ཀྱང༌། །ངེས་པར་བཟུང་བའི་ནི་དང་དེ། །གང་སྒྲ་སོགས་ལ་མཐུད་པས་བྲིས། །འདས་མ་ཐག་དང་གཞན་ཅན་གྱི། །དེ་ཡི་སྔོན་དུ་སྟོང་བར་འབྱུང༌། །སྤྱི་སྒྲ་མཐུད་པ་མང་བར་ཡང༌། །འདྲི་བའི་སྐབས་སུ་ངེས་པ་མེད། །ཅེས་ཞེས་མིང་དོན་གོང་མར་སྦྲེལ། །ཚིགས་བཅད་མཐར་གནས་ཤད་ཀྱིས་ཆོད། །ཅེ་འོ་སོགས་ནི་སླར་བསྡུར་མཐུན། །ཅིག་སོགས་སྐུལ་ཚིག་མཐའ་ཤད་ཐོབ། །བརྟག་པར་བྱ་བའི་འོན་ཀྱང་དང༌། །རྒྱུ་མཚན་སྟོན་པའི་བརྟེན་རྐྱེན་སྟབས། །ཕྱིར་སོགས་གཅོད་ཀྱང་ཤད་མ་བྱེད། །ཞུ་གསོལ་མཚམས་ཞུ་ལ་སོགས་པ། །མཐུད་དེ་བྲི་ན་ཁམས་དྭངས་མིན། །མིང་མང་བསྟུད་ནས་འབྱུང་འགྱུར་ན། །བར་སྟོང་བྱ་བ་མཆོག་ཏུ་དགེ །གང་ཡང་བྱེ་བྲག་ཕྱོགས་མཐུན་པ། །དུམ་བུ་གཅིག་ཏུ་བསྒྲིལ་བྱ་ཞིང༌། །སླར་ཡང་དུམ་བུ་གསར་པ་ནི། །འབྲུ་གཉིས་བསྐུམས་པས་གནས་གསར་སྤོས། །དེ་ལྟར་ཚིག་ལ་བར་དང་ཤད་ཐོབ་མིན། །བསྟན་བཅོས་སྤྱི་སྲོལ་མཐུན་པར་བཀོད་པ་འདི། །མཧཱ་མཁས་པས་བཅད་རྒྱ་མ་མཛད་ཀྱང༌། །བློ་གསར་དོན་གཉེར་རྣམས་ལ་ཕན་པའང་སྲིད། །མངྒ་ལམ།། །།
ལེ་ཚན་གྱ་དྲུག་པ། ཚིགས་བཅད་བཤད་པ།
སུམ་ཅུ་པའི་རྩ་བའི་ས་བཅད་གསུམ་པ་གདམས་ངག་བསྟན་པས་མཇུག་བསྡུ་བ་ལ། ཚིགས་བཅད་གྲོལ་ཚུལ་འདོམས་པ་དང༌། ཉན་པོ་སྤྲོ་བ་བསྲིང་པའི་སྒོ་ནས་འདོམས་པ། བསླབས་ཚུལ་གོ་རིམ་ལ་འདོམས་པ། གདམས་ངག་སྣོད་རུང་ལ་འདོམས་པ་དང་བཞི་སྟེ། དེ་ནི་གཞུང་འགྲེལ་ཆེན་མོ་རྣམས་ཀྱི་མཇུག་བསྡུ་བ་མཛད་ཚུལ་ཡིན་ཅིང༌། །དེ་ཡང་ཚིགས་བཅད་གྲོལ་ཚུལ་འདོམས་པ་ལ། ཚིགས་བཅད་ངོས་འཛིན་པ་དང༌། དེའི་ཁྱད་པར་བཤད་པ། ཚིགས་བཅད་ནས་ཚིག་ལྷུག་ཏུ་དོན་ཇི་ལྟར་གྲོལ་བའི་ཐབས་བསྟན་པ་དང་གསུམ། །
དང་པོ་ཚིགས་བཅད་ངོས་འཛིན་པ་ལ། ཚིགས་བཅད་ཀྱི་ཁྱད་ཆོས་ནི་ཚིག་གི་སྤྲོས་པ་དང་བྲལ་ཞིང་དོན་ཁུ་བསྡུས་པ་དང༌། དོན་ལ་འབྲེལ་ཆགས་ཤིང་བརྗོད་པ་བདེ་བ། བརྗོད་བདེ་ཡང་གྲོང་ཚིག་ཏུ་མ་སོང་ཞིང་ཚིག་རྒྱན་སྙན་པ་བཅས་ཁྱད་པར་གསུམ་དང་ལྡན་པ་ཚིགས་བཅད་ཅེས་བྱ་བའི་གྲངས་སུ་འགྲོ་ཡི། །གཞན་ཡིག་འབྲུ་མང་ཉུང་འདྲ་ཙམ་བསྒྲིགས་པ་ལ་ནི་མ་ཡིན་ནོ། །
དེ་ཡང་ཚིག་གི་སྤྲོས་པ་དང་བྲལ་ཞིང་དོན་ཁུ་བསྡུས་པ་ཟེར་བ་ནི། །རྣམ་དབྱེ་ཚིག་ཕྲད་དོར་རུང་བ་རྣམས་བསྡུས་པ་དང་མིང་ཚིག་རིང་བ་ཐུང་ངུར་བྱས་པས་སྤྲོས་པ་མིན་ཡང་དོན་གནད་རྡོག་ཏུ་སྒྲིལ་པ་ཡོད་པ་ཞིག་ཡིན། །
དོན་ལ་འབྲེལ་ཆགས་ཤིང་བརྗོད་པ་བདེ་བ་ནི། ཚིགས་རྐང་རེ་རེ་བར་བརྗོད་བྱ་གང་འཚམས་ཤིག་མཐུད་པར་ཡོད་པ་མ་ཟད། རྐང་པ་དེས་གོང་གི་དོན་ལ་མཐུད་ཐུབ་པ་དང་སླད་ནས་འབྱུང་བ་འདྲེན་པའི་སྒོ་ནས་དོན་དེ་དོན་འཐོར་བའམ་འབྲེལ་མེད་དོན་གཞན་མཉམ་བསྲེས་མིན་ཁར། །ཀློག་ན་གྱོང་མཁྲེགས་མ་ཡིན་པར་བདེ་པོས་ཁ་ལ་འོང་བ་ཞིག་ཡིན། གསུམ་པ་ནི་བརྗོད་བདེ་དེ་ཡང་གྲོང་ཚིག་ཕལ་སྐད་དམ་ཡུལ་ཁུག་ཀྱོག་གི་སྐད་དོད་དུ་མ་སོང་བར་མངོན་བརྗོད་ཀྱི་རྒྱན་ནམ། ཡང་ན་སྒྲ་འཇམ་རྩུབ་མཐུན་པའི་སྒོས་ལྡབ་ལྡིབ་མིན་པར་ཉན་ན་སྙན་པའི་རང་བཞིན་འབྱུང་བའོ།། །།
ལེ་ཚན་གྱ་བདུན་པ། ཚིགས་བཅད་ཀྱི་སྐྱོན་སེལ།
ཚིགས་སུ་བཅད་ཅེས་པ་ནི་ཤོ་ལོ་ཀའི་རྐང་པ་བཞི་ནང་དག་ཏུ་ཚེག་ཁྱིམ་དོ་མཉམ་ངེས་ཤིག་དགོས་ཏེ། མང་ཙམ་ཉུང་ཙམ་སྣ་ཚོགས་པ་ཡིན་ན་ནི་གང་ཡང་བཅད་པ་མེད་པས་མ་བཅད་པ་ལྷུག་མའམ་བཅད་མ་ལྷུག་ཅེས་པའི་ཐ་སྙད་བྱར་རུང་གི ཚིགས་བཅད་དུ་གསུངས་ན་བཅད་པ་ཚུལ་ལྡན་མ་ལྡན་རྙོག་པར་འགྱུར་རོ། །
དེ་ཡང་གཏེར་ཡིག་འགའ་ཞིག་སོགས་རྐང་པ་རིང་ཐུང་འབྱུང་བ་མགུར་གྱི་ཉམས་སམ་བཅད་པ་ལ་ནན་ཏན་མ་མཛད་པའི་གསུང་ཡིན་པས་སྐྱོན་དུ་མི་འགྱུར་ལ། དེང་སྐབས་རང་དབང་རྩོམ་རིག་ཅེས་རྐང་པ་བཅད་པ་ལྟར་སྣང་ཡང་གོང་འོག་སྣ་ཚོགས་པ་འབྱུང་བ་རྣམས་ནི་རྩོམ་རིག་གསར་པ་ཞིག་གི་ཁྱད་ཆོས་ལས། དེ་ལ་ཚིགས་སུ་བཅད་པར་ང་མི་སྨྲའོ། །དེའི་ཕྱིར་ཚིགས་རྐང་བདུན་ཚིགས་ལ་སོགས་པ་གང་ཡིན་ཤོ་ལོ་ཀ་གཅིག་ནང་གཞི་མཚུངས་ཤིག་ནི་ངེས་པར་དགོས་ཤིང༌། ལྷག་པར་ཚིག་དང་དོན་གྱི་ཆ་ནས་སྐྱོན་བཅུ་དང་བྲལ་བ་ཞིག་ཏུ་བརྩོན་དགོས་པར་འདོད་དེ། སྐྱོན་བཅུ་ནི།
༡ ཆོས་སྲིད་གང་ཐད་ནས་མ་འོས་པ་སྨྲ་བའི་ནང་དོན་ལོག་པ་དང༌། ༢ སྔོན་རྗེས་བརྩེགས་འདོགས་ཀྱི་དག་ཆ་དང་བྱ་བའི་དུས་གསུམ་གྱི་དག་བྱེད་ནོར་ནས་དངོས་ཀྱི་བརྗོད་བྱ་བསྒྲིབས་པ། ༣ གང་བཤད་པ་གནད་ལ་མ་འཁེལ་ནས་སྙིང་པོ་དོན་གྱིས་སྟོངས་པ། ༤ དཔེ་དོན་སྦྱར་ནས་ཤོད་སྐབས་ནམ་མཁའི་མེ་ཏོག་ལྟ་བུ་འབྱུང་བ་མི་སྲིད་པ་བརྗོད་ན་འཇིག་རྟེན་གྲགས་པས་གནོད་པ། ༥ མིན་པ་ལ་ཡིན་ཞེས་བརྗོད་པ་ལྟ་བུའི་ཚིག་གིས་བདེན་པ་ཤོར་ནས་གཞན་གྱིས་ཡི་མི་རང་བ། ༦ སྔོན་ཁས་བླངས་པ་ཞིག་ལ་མ་གནས་པར་སྣ་ཚོགས་བརྗོད་པ་ནི་གཏན་ཚིགས་འགལ་བ། ༧ ཚིག་ཕྲད་སྦྱར་བ་འོས་ཤིང་འཚམ་པ་མ་བྱུང་ནས་གོ་དོན་ལོགས་སུ་འགྱུར་ནས་འཁྲུལ་གཞི་ཆེ་བ། ༨ ཚིགས་རྐང་གོང་འོག་འབྲེལ་ཆགས་པ་མིན་ན་དབང་པོ་ཡན་ལག་ཐོར་བ་ལྟ་བུའོ་སྐྱོན། ༩ རྐང་པ་རིང་ཐུང་ཤོར་ན་སྡེབ་སྦྱོར་ཡག་པོ་མིན་པར་ཉམས་པའི་སྐྱོན། ༡༠ ཆ་སྡེབ་དང་ཡ་སྡེབ་ཀྱི་གཅོད་མཚམས་མ་བདེ་ནས་སྐད་ཆ་ལོག་པར་སོང་བའི་སྐྱོན་བཅས་བཅུ་པོ་དེ་དག་སྤངས་པའི་སྒོ་ནས་བྲིས་པ་ན་སྙན་ངག་ཆེན་པོ་སརྒས་བཅིངས་པ་མིན་ནའང་རུང་སྟེ། ཚིགས་བཅད་ལེགས་པ་ཕྱག་རྩེར་སོན་པར་འགྱུར་རོ།། །།
ཚིགས་བཅད་ཀྱི་སྐྱོན་སེལ། ༼ལྷན་ཐབས་ཀློག་བྱེད་༡༣༽
སྡེབ་སྦྱོར་མཁས་པ་རྣམས་ལ་གུས་བཏུད་ནས། །ཚིགས་སུ་བཅད་པའི་སྐྱོན་ནི་ཅུང་ཟད་བཤད། །བཤད་པ་མ་འོས་ནང་དོན་ལོག་པའི་སྐྱོན། །མིང་ཚིག་མ་དག་བརྗོད་བྱ་བསྒྲིབས་པའི་སྐྱོན། །གནད་དུ་མ་འཁེལ་དོན་གྱིས་སྟོངས་པའི་སྐྱོན། །དཔེ་ལ་མི་སྲིད་གྲགས་པས་གནོད་པའི་སྐྱོན། །དོན་ལ་མ་གནས་བདེན་པ་ཤོར་བའི་སྐྱོན། །སྔ་ཕྱི་མ་མཐུན་གཏན་ཚིག་འགལ་བའི་སྐྱོན། །ཕྲད་རྐྱེན་མི་འཚམས་གོ་དོན་འཁྲུལ་བའི་སྐྱོན། །གོང་འོག་མ་འབྲེལ་ཡན་ལག་འཐོར་བའི་སྐྱོན། །ཚིགས་རྐང་མ་སྙོམས་སྡེབ་སྦྱོར་ཉམས་པའི་སྐྱོན། །གཅོད་མཚམས་མི་བདེ་བརྗོད་པ་སྒྲ་ཡི་སྐྱོན། །དེ་ལྟར་ཤེས་ནས་སྐྱོན་སྤོངས་བློ་རྒྱ་བསྐྱེད། །སྒྲ་ཡི་འཇམ་རྩུབ་རན་ཅིང་བརྗོད་བྱ་ཟབ། །བསྐྱར་ཟློས་རྙོག་བཤད་མ་དགོས་གཙང་མ་ཞིག །ཕྱག་རྩེར་བྱོན་ན་ཧ་ལམ་མཁྱེན་པའི་ཚད། །ཚིགས་སུ་བཅད་པའི་རྩོམ་གྱི་གྲུ་བོ་ཆེ། །ཤེས་རིག་རྒྱ་མཚོར་འཇུག་ལ་ཉེར་མཁོ་བ། །བརྩོན་པ་དྲག་པོའི་རླུང་གིས་བསྐྱོད་པ་ན། །ཨ་ཧོ་ནོར་བུའི་གླིང་དེ་རྒྱང་མི་རིང༌། །མངྒ་ལམ།། །།
ལེ་ཚན་གྱ་བརྒྱད་པ། ཚིགས་བཅད་ཀྱི་ཁྱད་པར།
ཚིགས་བཅད་ཀྱི་ཁྱད་པར་བཤད་པ་ལ། དོན་གྱི་སྒོའི་ཁྱད་པར་དང༌། བཅད་གྲངས་ཀྱི་ཁྱད་པར་རོ། །དང་པོ་ནི། དོན་སྟོན་ཚུལ་གྱི་དབང་གིས། (Dཚིགས་བཅད་)ལ་དབྱེ་ན་(Eགྲོལ་བ་དང༌། རིགས་དང༌། མཛོད། འདུས་པ་བཅས་བཞི་གཞན་དུ་གསུངས་པ་ཡོད་ཀྱང་འདིར་དོན་གྱི་ཆ་ནས་དེ་བཞི་ལ་བསྡུས་ནས་བཤད་དོ། །)
དེ་ཡང་གྲོལ་བ་ནི་ཚིགས་རྐང་བཞི་པོར་དོན་གང་ཡིན་པ་ཡོངས་སུ་རྫོགས་པ་སྟེ། དཔེར་ན། ནུ་མ་མངོན་རྒྱས་གླང་ཆེན་མྱོས་བུམ་མཐོང༌། །ག་བུར་དོ་ཤལ་རབ་ཏུ་རྩེ་དགར་རྒོད། །དར་ལ་བབས་པའི་ན་ཆུང་འབྱོར་པ་ཡང༌། །བསོད་ནམས་བྱས་པ་རྣམས་ལ་དགའ་སྟེར་ཡིན། །ཞེས་པ་ལྟ་བུའོ། །རིགས་ནི་ཚིགས་རྐང་བཞི་ལས་ལྷག་པའི་ཐོག་ནས་དོན་ཆ་ཚང་ཞིག་སྟོན་པ་ཡིན་ཏེ། རྣམ་འབྱེད་རྡོ་རྗེ་ལྟ་ངན་རི་འཇིག་ཅིང༌། །ལེགས་བཤད་རྒྱལ་མཚན་སེམས་རྒྱུད་ཁང་བཟང་དུ། །ཆེས་ཆེས་བརྩོན་པས་འཛུགས་པ་ཤོང་སྟོན་དེས། །གངས་རིའི་ཁྲོད་འདིར་སྡོན་མེད་ལེགས་བསྐུར་བ། །རྒྱན་གྱི་བསྟན་བཅོས་སྙན་ངག་མེ་ལོང་འདི། །ཞེས་སོགས་ལྟ་བུའོ། །མཛོད་ཅེས་པ་བྱ་ཚིག་དང་གཅོད་མཚམས་མང་བ་སྟེ། ནམ་ཞིག་ས་ཡི་དབང་ཕྱུག་དེ། །མདུན་སར་བཞུགས་ལ་གླང་པོ་ཡི། །ནགས་ཀྱི་བདག་པོར་མངོན་ཕྱོགས་ཏེ། །པུས་མོ་ས་ལ་བཙུགས་ནས་སྨྲས། །སོགས་ལྟ་བུའོ། །
འདུས་པ་ནི་ཤོ་ལོ་ཀ་མང་པོ་དང་བྱ་ཚིག་མང་པོས་བརྒྱན་པ་ཡིན་འདུག་པའི་དཔེ་འདིར་མ་བཀོད་དོ། །
ཚིགས་བཅད་ལ་བཅད་གྲངས་ཀྱི་ཁྱད་པར་ནི་ཚིགས་རྐང་རེ་ལ་ཚེག་ཁྱིམ་ལྔ་པ་ནས་སུམ་ཅུ་སོ་གསུམ་གྱི་བར་ཡོད་པར་སྣང་རུང༌། །ཁྱབ་བརྡལ་ཆེ་བ་ནི་བདུན་ཚིགས་དང༌། དགུ་ཚིགས་གཉིས་ཏེ། བདུན་ཚིགས་ནི་དཔེར་ན། མཆོག་རྣམས་ལེགས་པར་བསྩལ་དུ་གསོལ། །ལྟ་བུ་དང༌། དགུ་ཚིགས་ནི། ཕུན་ཚོགས་དགེ་ལེགས་བྱེ་བས་བསྐྲུན་པའི་སྐུ། །སོགས་ལྟ་བུ་ཡིན།། །།
ལེ་ཚན་གྱ་དགུ་པ། ཚིགས་བཅད་ཀྱི་ཆ་སྡེབ་ཡ་སྡེབ།
ཚིགས་སུ་བཅད་པ་དེ་དག་ལ་ཚིགས་རྐང་སོ་སོར་ཚེག་ཁྱིམ་གྱི་འབྲུ་གྲངས་མང་ཉུང་སྙོམས་པ་ཙམ་གྱིས་མི་ཆོག་པར། གྲངས་སྙོམས་པ་དེ་དག་ནང་ཕན་ཚུན་འདོན་པའི་སྐབས་ཀྱི་ཉེ་འགྱངས་འབྱུང་ཚུལ་ལས་ཆ་སྡེབ་དང་ཡ་སྡེབ་ཚིགས་རྐང་ཐོག་མར་ཇི་འདྲ་ཡིན་པ་ལྟར་མཇུག་ནས་ཀྱང་དེ་ལྟར་དགོས་ཀྱི། དེ་ལྟར་མ་བྱུང་ཚེ་འབྲུ་གྲངས་སྙོམས་ཀྱང་ཧ་ཅང་མ་བདེ་བའི་སྐྱོན་དུ་འགྱུར། །
དེའི་ཕྱིར་ཚིགས་བཅད་ཀྱི་བཅད་གྲངས་མི་འདྲ་བ་སོ་སོ་ལ་ཆ་སྡེབ་དང་ཡ་སྡེབ་ཇི་ལྟར་འབྱུང་བའི་ཚུལ་བཤད་དེ། །ལྔ་ཚིགས་ཆ་གཉིས་ཡ་གཅིག་སྡེབ་པ་ནི། ཤར་ནས་༼ཆ༽ཉི་མ་༼ཆ༽ཤར།༼ཡ༽། ལྟ་བུའོ། །ལྔ་ཚིགས་ཆ་གཅིག་ཡ་གཅིག་སླར་ཡང་ཆ་གཅིག་ནི། རྒྱུག་ཆུ་༼ཆ༽རུལ་༼ཡ༽མི་སྲིད་༼ཆ༽། ལྟ་བུ། །ལྔ་ཚིགས་ཡ་གཅིག་ཆ་གཉིས་ནི། བྱ་༼ཡ༽ནམ་མཁར༼ཆ༽ལྡིང་བ་༼ཆ༽ལྟ་བུའོ། དྲུག་ཚིགས་ལས་ཆ་གསུམ་པ་ནི། རི་དེ་༼ཆ༽ གཡས་རིའི་༼ཆ༽རྩེ་ནས་༼ཆ༽། ལྟ་བུ་དང༌། དྲུག་ཚིགས་ཡ་གཅིག་ཆ་གཉིས་ཡང་ཡ་གཅིག་ནི། བདུད་༼ཡ་༽དགའ་རབ་༼ཆ་༽དབང་ཕྱུག་༼ཆ་༽བརྟུལ༼ཡ༽། ལྟ་བུ་དྲུག་ཚིགས་གསུམ་གཉིས་བགོས་པའི་སྡེབ་པ་ནི། རྫུན་མ་ནི་༼གསུམ་༽མ་དགག་ན་༼གསུམ༽། བདེན་པ་ནི་༼གསུམ་༽གསལ་མི་ཐུབ་༼གསུམ༽། ལྟ་བུའོ། །བདུན་ཚིགས་ཆ་གསུམ་གྱི་མཐར་ཡ་གྱལ་ནི་ལྗོན་ཤིང་༼ཆ་༽སྟུག་པོས་༼ཆ་༽ཁང་བཟང་༼ཆ་༽བསྒྲིབས་༼ཡ༽། ལྟ་བུ། བདུན་ཚིགས་ཆ་གཉིས་ཡ་གཅིག་ཡང་ཆ་གཅིག་ནི། ཇག་པའི༼ཆ་༽ཚོགས་ཀྱིས་༼ཆ་༽ནོར་༼ཡ་༽མ་འཕྲོགས་༼ཆ༽། །ལྟ་བུ་དང༌། བདུན་ཚིགས་ཆ་གཅིག་ཡ་གཅིག་ཆ་གཉིས་སྡེབ་པ། སྔོན་ཆད་༼ཆ་༽སེམས་༼ཡ་༽ཡོངས་སུ་༼ཆ་༽མ་དག་༼ཆ་༽བརྒྱད་ཚིགས་ཆ་བཞི་བསྒྲིབས་པ་ནི། འདོད་པ་༼ཆ་༽ཐམས་ཅད་༼ཆ་༽འཐོབ་པར་༼ཆ་༽འགྱུར་ལ་༼ཆ༽། ལྟ་བུ་དང༌། བརྒྱད་ཚིགས་ཡ་གཅིག་ཆ་གསུམ་ཡང་ཡ་གཅིག་ནི། ལུས་༼ཡ་༽གནམ་ལྕགས་༼ཆ་༽རྡོ་རྗེ་༼ཆ་༽ལྟ་བུར་༼ཆ་༽བསྲ་༼ཡ༽། ལྟ་བུ། བརྒྱད་ཚིགས་ཆ་གཅིག་ཡ་དང་ཆ་གཉིས་ཀྱི་མཐར་ཡང་ཡ་གནས་པ་ནི། དགྲ་བོར་ ༼ཆ་༽སྐྲག༼ཡ་༽བསམ་བསམ་༼ཆ་༽ཡིད་ལ་༼ཆ༽མེད་༼ཡ༽། ལྟ་བུའོ། །དགུ་ཚིགས་ཆ་བཞིའི་མཐར་ཡ་ལྡན་ནི། །བསམ་པ་༼ཆ༽བཟང་ན་༼ཆ༽ས་དང་༼ཆ་༽ ལམ་ཡང་༼ཆ་༽བཟང་༼ཡ༽། །ལྟ་བུ་དང༌། དགུ་ཚིགས་ཆ་གསུམ་ཡ་དང་ཡང་ཆ་གཅིག་ནི། སྤང་ལྗོངས་༼ཆ་༽ནགས་ཚལ་༼ཆ་༽ཆུ་ཕྲན་༼ཆ་༽འདི་༼ཡ༽མཐོང་ངོ་༼ཆ༽། །ལྟ་བུ། དགུ་ཚིགས་ཆ་གཉིས་ཡ་གཅིག་ཡང་ཆ་གཉིས་ནི། ཕ་ཡི་༼ཆ༽བརྩེ་བའི་༼ཆ་༽བུ་༼ཡ་༽སེམས་ལ་༼ཆ༽འཁོར་དུས་༼ཆ༽། ལྟ་བུའོ། །བཅུ་ཚིགས་ཆ་གཅིག་ཡ་གཅིག་ཆ་གཉིས་ལ་སླར་ཡང་ཡ་གཅིག་ཆ་གཅིག་སྡེབ་པ་ནི། ནམ་མཁར་༼ཆ་༽བྱ་༼ཡ་༽ཁྲུང་ཁྲུང་༼ཆ་༽དཀར་པོ་༼ཆ་༽སྐད་༼ཡ་༽ལྷང་ལྷང་༼ཆ༽། །ལྟ་བུ་སྟེ། གཞན་རིགས་བསྒྲེ་ནས་ཤེས་དགོས་ཏེ་འདིར་མ་བྲིས་སོ།། །།
ལེ་ཚན་དགུ་བཅུ་པ། ཚིགས་བཅད་ནས་ཚིག་ལྷུག་ཏུ་གྲོལ་ཚུལ།
ཚིགས་བཅད་ནས་ཚིག་ལྷུག་ཏུ་གྲོལ་ཚུལ་ལ། རྩ་བ་ལས། ཚིགས་སུ་བཅད་པའི་མཚམས་སྦྱོར་རྣམས། །ཅུང་ཟད་བསྡུས་པར་ཡོད་ན་ཡང༌། །དེ་ནི་དེ་བཞིན་སྦྱར་བར་བྱ། །ཞེས་གསུངས་ཏེ་མཚམས་སྦྱོར་ནི་འདིར་ཚིག་ཕྲད་ལ་གོ་དགོས་པས། གོང་གསལ་ལྟར་ཚིགས་བཅད་ནང་ཕྲད་འགའ་ཞིག་མ་དགོས་པར་བསྡུས་པ་རྣམས་སླར་ཡོད་པར་བྱས་ན་དོན་གསལ་བར་འགྱུར་བ་གསུངས་ཏེ། སྤྱིར་བཏང་དོན་དེ་ཙམ་ཟབ་མོ་མིན་ན་ཚིག་ཕྲད་དགོས་ངེས་སྦྱར་ན་དོན་ཁ་གསལ་དུ་འགྲོ་བ་ཙམ་ནི་ཡོད་ཀྱི། གཞུང་ཆེན་མོ་དང་རྒྱུད་ཀྱི་དགོངས་པ་སོགས་ལ་ནི་མཐའ་དྲུག་ཚུལ་བཞིའི་འགྲེལ་ཚུལ་ལ་སོགས་པར་བརྟེན་ནས་བཤད་པ་ལས། མཚམས་སྦྱོར་བསྡུས་པ་སླར་བསྣན་པས་མི་ཆོག་པ་དང༌། སྤྱིར་བཏང་གི་ཚིགས་བཅད་ལའང་མིང་གི་རྣམ་གྲངས་བསྡུས་པའམ། འབྲེལ་བ་གལ་ཆེར་གྱུར་པའི་བྱེད་པོ་སོགས་གསལ་བར་ཚིག་ལྷུག་ཏུ་འོང་བ་ཞིག་བྱུང་ན་དགོས་ཏེ། དཔེར་ན། ཐོན་མིའི་ལེགས་བཤད་སུམ་ཅུ་པའི། །སྙིང་པོ་མདོར་བསྡུས་བཤད་པར་བྱ། །ལྟ་བུར། ཐོ༵ན་མི་སམ་བྷོ་ཊ་སྟེ། བོད་མི་ཀུན་ཏུ་བཟང་པོས་བརྩམས་པར་མཛད་པ༵འི་བརྡ་སྤྲོད་ཀྱི་གཞུང་ལེགས་པར་བཤད་པའི་རྩ་བ། གཞུང་ཚད་ཤོ་ལོ་ཀ་སུ༵མ་ཅུ༵ར་ཉེ་བ་དང་ལྡན་པ༵འི་གཞུང་གི་དོན་གྱི་སྙིང་པོ༵་རྣམས། ཧ་ཅང་རྒྱས་པ་མ་ཡིན་པར་མདོ༵ར་བསྡུ༵ས་པའི་སྒོ་ནས་ལྗོན་དབང་འདི་ན་བཤ༵ད་པ༵ར་བྱ༵་བ་ཡིན་ནོ། །ཞེས་ལྷུག་པར་གྲོལ་བའི་ཚེ། བྱེད་པ་གང་དང༌། བྱ་བ་གང༌། བྱས་ཟིན་གྱི་དངོས་པོ་གང༌། དེ་ལ་ཚད་ཇི་ཙམ། སྙིང་པོ་ཞེས་པ་གང༌། དེ་མདོར་བསྡུས་སུ་གང་དུ་བྱས་ལ་སོགས་དོན་བྱེ་བྲག་གསལ་བར་བྱུང་བས་བཅད་པ་ལྷུག་པར་གྲོལ་བའི་དགོས་པ་འགྲུབ་ཅིང༌། ཐོན་མིས། མཚམས་སྦྱོར་རྣམས་ཞེས་པ་དེའང་ཕྲད་ལ་དངོས་བསྟན་དང༌། དེ་ཞོར་མིང་དང་བྱ་ཚིག་ལ་སོགས་པ་སྐབས་ཐོག་གསལ་བཤད་དགོས་ངེས་རྣམས་རྙོག་བཤད་དང་ཟློས་སྐྱོན་མེད་པ་ཞིག་གིས་ཚིགས་བཅད་ནས་ཚིག་ལྷུག་ཏུ་གྲོལ་བ་གནད་དུ་ཆེའོ།། །།
ལེ་ཚན་གོ་གཅིག་པ། ལྷུག་པ་ཚིགས་བཅད་དུ་བསྒྱུར་ཚུལ།
རྩ་བ་ལས་དངོས་སུ་ཚིགས་བཅད་ཚིག་ལྷུག་ཏུ་གྲོལ་བའི་མན་ངག་གསུངས་པ་དེ་ནི། བསྡུས་པ་རྒྱས་པར་བྱེད་པའི་ཐབས་སུ་གསུངས་པའི་ཕྱིར། འདིར་རྒྱས་པ་ཚིག་ལྷུག་ནས་བསྡུས་པ་ཚིགས་བཅད་དུ་བསྒྱུར་ཚུལ་ཞིག་སྐབས་འདིར་འཆད་ན་འོས་ཤིང་འཚམས་པའི་ཡན་ལག་ཏུ་བསམས་ཏེ། དེ་ཡང་ལྷུག་པ་ཚིགས་བཅད་དུ་བསྡུ་བར་དོ་སྣང་བྱེད་དགོས་པ་ནི། ༡ མིང་དང་ཚིག་ཕྲད་དོན་རུང་དང་མི་རུང་ལ་ཞིབ་མོས་དཔྱོད་དགོས། ༢ ཚིག་སྡུད་གང་ཐུབ་བེད་སྤྱོད་བྱ་རྒྱུ། ༣ ཆ་སྡེབ་ཡ་སྡེབ་ཀྱི་འགྲོ་སྟངས་མཐུན་པ། ༤ ཕྲད་འདུས་ཏེ་ཉིས་འདུས་གསུམ་འདུས་སོགས་དམིགས་བསལ་གྱི་རྒྱན་དུ་འགྲོ་ན་མ་གཏོགས་ཚིགས་བཅད་ནང་ཡོད་མི་རུང༌། ༥ ལམ་ཙམ་བྲིས་ནས་ཀྱང་བསྐྱར་ཞིབ་ནན་པོས་ཚིགས་བཅད་ཀྱི་སྐྱོན་མི་འབྱུང་བ་བྱ་དགོས་པ་ཡིན། །འདིར་ཕྲད་འདུས་ཞེས་པ་ནི་འོན་ཀྱང་སོགས་ལྟ་བུ་ཉིས་འདུས། གང་སུ་དག་ལྟ་བུ་གསུམ་འདུས། གང་སླད་ཅེ་ན་ལྟ་བུ་བཞི་འདུས། ཅི་སྟེ་སུ་ལ་ཡང་ནི་ལྔ་འདུས་ཡིན་པ་ལྟ་བུ་ལ་བརྗོད། ལྷུག་པ་བཅད་ཚུལ་དཔེར་བྱ་ན། སྤྱི་ཚོགས་ཀྱི་སྣང་ཚུལ་ངན་པའམ་དམ་པའི་སྲོལ་ལམ་ལས་ལྡོག་པའི་དོན་ཞིག་ལ་དམིགས་ནས་དཔེར་ན། ཤེས་བྱའི་གནས་ལ་བསླབ་པར་བརྩོན་ཅིང༌། མང་དུ་ཐོས་པ་དང་ལྡན་པའི་སྐྱེས་བུ་དེ་དག་ནི། ཕལ་ཆེར་འཚོ་གོས་ཁ་སྟབས་ཞན་ལ། དབང་མེད་ཉམས་ཆུང་གི་གནས་སུ་གྱར་ཡོད་པ་དང༌། ཕྱོགས་གཞན་ཞིག་ནས་ལེགས་ཉེས་བླང་དོར་མི་ཤེས་པའི་བླུན་པོ་འབྱོར་པ་ཅན་གསེར་དངུལ་གྱི་རྐྱལ་པ་རྒྱབ་ཏུ་ཁུར་ཡོད་པ་དང་འདྲ་བ་དེ་ཚོས་རྒྱུ་སྟོབས་དབང་ཤེད་ཀྱིས་དམ་པ་རྣམས་ལ་གཉའ་གནོན་བྱེད་པ་འདི་ནི་ལྷ་ཆོས་མི་ཆོས་གང་རུང་དང་མཐུན་པའི་བཀུར་སྟི་གུས་ཞབས་བྱ་བའི་བཞུགས་གྲལ་གོང་འོག་ཕྱིན་ཅི་ལོག་པ་ཡིན་ཏེ། དེ་ནི་རི་དྭགས་ཀྱི་རྒྱལ་པོ་སེང་གེ་ཐ་ཤལ་ཁྱིའི་བྲན་གཡོག་ཏུ་གྱུར་པ་དང་མཚུངས་སྟབས། སྣང་ཚུལ་འདི་ལ་ཁོ་བོ་སེམས་པ་སྐྱོ་བ་ཞིག་བྱུང༌། ཞེས་པའི་དོན་ལྟ་བུར་མཁས་དབང་དགེ་འདུན་ཆོས་འཕེལ་གྱིས་ཚིགས་བཅད་མཛད་པ་ནི།
ཤེས་བརྩོན་ཐོས་པ་ཅན་གྱི་ཉམས་ཆུང་གི་ཁ་སྟབས། །
བླུན་པོ་ནོར་རྐྱལ་ཁུར་བའི་དབང་ཤེད་ཀྱིས་བཅོམ་སྟེ། །
ཆོས་མཐུན་བཀུར་སྟིའི་བཞུགས་གྲལ་གོ་ལོག་ཏུ་བསྡེབས་ནས། །
སེང་གཻ་ཁྱི་ཡི་གཡོག་ཏུ་གྱུར་ཚུལ་འདི་སྐྱོ་བ། །ཞེས་ཚིགས་བཅད་བཅད་གྲངས་བཅུ་གཅིག་པ་ཡིན་པ་དེར། དོར་འོས་པ་དོར་ཞིང༌། དོན་མཚོན་གྱི་ནུས་པ་ཆེ་བ་སྟེ། དེའི་ཆ་སྡེབ་ཡ་སྡེབ་ཀྱི་ཚུལ་ནི། ཆ་བཞི་དང་ཡ་ལྷག་གཅིག་ཡང་ཆ་གཅིག་ཡིན་པ་ཚིགས་རྐང་བཞི་གར་མཚུངས་པ་བཅས་ཡིན།། །།
ལེ་ཚན་གོ་གཉིས་པ།
རྗེས་འཇུག་གལ་པོ་ཆེར་བསྟན་པ།
མཇུག་བསྡུ་བའི་ནང་གསེས་གཉིས་པ། ཉན་པོ་སྤྲོ་བ་བསྲིངས་པའི་སྒོ་ནས་འདོམས་པ་ལ། རྗེས་འཇུག་གལ་པོ་ཆེར་བསྟན་པ་དང༌། རྗེས་འཇུག་ཤེས་པའི་དགོས་པ་བསྟན་པ། དོན་གཏན་ལ་དབབ་པའི་ཐབས་བསྟན་པ་དང་གསུམ། །དེ་ཡང་རྗེས་འཇུག་གལ་པོ་ཆེར་བསྟན་པའི་རྩ་ཚིགས་ནི། སྔོན་འཇུག་ཡོད་དམ་མེད་ཀྱང་རུང༌། །ཞེས་པ་ནས་མིང་གཞན་སྦྱོར་བ་ཡོད་མི་སྲིད། །ཞེས་པའི་བར་གྱིས་བསྟན་ཏེ། སྔོན་འཇུག་ཡོད་དམ་མེད་ཀྱང་རུང༌། མིང་གཞི་ཡི་གེ་སུམ་ཅུ་གང་ཡིན་ལ་རྗེས་འཇུག་དང་མ་འབྲེལ་བར་དཔེར་ན། ཁ་ཆ། ལྟ་བུའི་ཉིས་འབྲེལ་ཡོད་དམ། ཡང་ན་ཤ་ཚ་ལྟ་བུའི་གསུམ་འབྲེལ་ཡོད་པ། གཞན་ཡང་དེ་ལྟ་བུ་ལ་ཨཱ་ལིའི་རྟགས་བཞི་ལས་གང་ལྡན་ཡང༌། དེ་ལྟར་རྗེས་འཇུག་བཅུ་པོ་གང་རུང་མ་ཞུགས་པ་ཡིན་ན། མིང་དང་གཞན་ཚིག་གི་སྦྱོར་བ་ཡོད་མི་སྲིད་ཅེས་ཕལ་མོ་ཆེས་དེ་ལྟར་འགྲེལ་ཅིང༌། འདིར་གསལ་ཁ་གཏོད་དགོས་པ་ཞིག་ནི། རྗེས་འཇུག་ཏུ་འགྲོ་བའི་ཡི་གེ་བཅུ་པོ་མིང་གཞིའམ་སྔོན་འཇུག་གི་ཚུལ་དུ་ཡོད་ན་རྗེས་འཇུག་ཞུགས་པར་ངོས་འཛིན་མི་རུང་བ་དང༌། མཐའ་མེད་ཅེས་དེང་སང་རྗེས་འཇུག་དངོས་སུ་མི་འབྲི་བ་ནི་ཡིག་ཟོར་ཡང་བའི་ཆེད་ཙམ་ལས་དོན་ཐོབ་ཏུ་རྗེས་འཇུག་འ་རེ་ཡོད་པ། བུ་དྲུག་ཅན་ལ་འ་མཐའ་སྤངས་ཞེས་པའི་སྤོང་ཚུལ་ནི་ཡིག་གཟུགས་སུ་མི་མངོན་པར་བྱས་པ་ཡིན་གྱི། དོན་ཐོབ་ཀྱིས་སྤངས་ན་ནི་མིང་དང་གཞན་ཚིག་རྣམས་བརྗོད་བྱེད་དུའང་མི་འགྱུར་བས་མི་རུང་ངོ༌། །
དེའི་ཕྱིར་རྗེས་འཇུག་ནི་དོན་གྱི་སྲོག་ལྟ་བུར་གལ་ཆེ་ཞིང༌། མིང་གཞི་རྣམས་རྐྱང་འདོགས་བརྩེགས་གསུམ་གྱི་རྣམ་པ་ཇི་ལྟར་འགྱུར་ཡང་རྗེས་འཇུག་གིས་འཇུག་མི་རུང་བ་ནི་གཅིག་ཀྱང་མེད་པས་ཧ་ཅང་ཁྱབ་ཆེ་བ་ཉིད་དང༌། རྗེས་འཇུག་དང་བཅས་ཏེ་འདོནཔའི་ཚེ་དབྱངས་ལྔ་ལས་ལྷག་པའི་སྒྲའི་ཁྱད་པར་འདོན་ནུས་པ་མངོན་སུམ་སྟེ། དཔེར་ན། ཀ་ཞེས་པ་དབྱངས་ཨ་དང་ལྡན་པ་ཀར་ཞེས་པ་དང་མཚུངས་རུང༌། རྗེས་འཇུག་རའི་ནུས་པས་ཀར་ཞེས་པའི་སྒྲ་འབྱུང་གི། ཀ་ཨ་དབྱངས་ལྡན་གཅིག་པུས་སྒྲ་དེ་འདྲ་འབྱུང་མི་ནུས་པ་བཞིན་དུ་གཞན་ལའང་རིགས་བསྒྲེ་ནས་ཤེས་ཐུབ། དེར་བརྟེན་རྗེས་འཇུག་ལ་སྒྲ་སྣ་ཚོགས་སུ་བསྒྱུར་ཐུབ་པའི་ཆ་ནས་ཀྱང་དེའི་གལ་པོ་ཆེ་རྟོགས་དགོས་པ་དང༌། རྟོགས་ནས་ཀྱང་དེའི་སྒྲ་སྣ་ཚོགས་དག་པར་འདོན་པ་དང་དོན་ཇི་ལྟ་བུར་འགྱུར་བའི་ཚུལ་ལ་བསླབ་པར་འདོད་པའི་སྤྲོ་བ་སྐྱེད་དགོས།།
ལེ་ཚན་གོ་གསུམ་པ།
རྗེས་འཇུག་དང་འབྲེལ་བའི་དོན་ཤེས་པའི་དགོས་པ།
རྗེས་འཇུག་ཤེས་པའི་དགོས་པ་བསྟན་པ་ནི། རྩ་བ་ལས། རྗེས་འཇུག་བཅུ་ཡི་དོན་ཤེས་ན། འབྲི་དང་ཀློག་དང་བཤད་རྣམས་ཀྱི། མཚམས་སྦྱོར་སྒྲ་ལ་ཐོགས་མེད་ཅིང༌། འབྲེལ་བར་སྨྲ་བའི་མཆོག་ཏུ་འགྱུར། གཞན་ཡང་རྗེས་འཇུག་ཤེས་པ་ཡིས། དོན་གྱི་སྦྱོར་བ་མ་མཐོང་ཡང༌། དོན་དང་མཐུན་པའི་སྦྱོར་བ་ཤེས། ཞེས་པའི་བར་གྱི་བསྟན་ཏེ། རྗེས༷་འཇུག་བཅུ༷་གང་ཡིན་པ་དང་དེ་དག་སོ་སོར་སྦྱར་ན་དོན་ལྡན་གང་ཡིན་པ་དང༌། དོན་མེད་ཀྱང་འདོན་དུ་རུང་བ་གང་ཡིན་པ། རྗེས་འཇུག་ལ་བལྟོས་པ་དང་མ་བལྟོས་པའི་ཕྲད་གང་ཡིན་པ་དང་ཕྲད་དེ་དག་གི་དོན་སྦྱོར་གང་ཡིན་པ་ཡི༷་དོན་སོགས་ཤེ༷ས་ན༷། གང་ཞིག་ཡི་གེ་འབྲི༷་བའི་ཚེ་ན་དག་བྱེད་མི་ནོར་བ་ད༷ང༌། ཀློག་པའི་ཚེ་ན་སྒྲ་སྣ་ཚོགས་པ་དག་པར་འདོན་ཐུབ་པ། བཤད༷་པ་བྱེད་པ་རྣམ༷ས་ཀྱི་བཤད་པ་ལ་མཁོ་བའི་མཚ༷མས་སྦྱོར་སྒྲ་སོགས་ཕྲད་གང་ལའང་ཐོག༷ས་པ་མེད་པར་འོས་ཤིང་རན་པར་སྦྱ༷ར་ཐུབ་ཅིང༷༌། གོང་འོག་རིམ་ཅན་དུ་འབྲེ༷ལ་བ༷ར་སྨྲ་བ༷་རྣམས་ཀྱི་ནང་ནས་མཆོག༷་ཏུ༷་གྱུ༷ར་པ་ཞིག་འོང་བ་དང༌། གཞན་ཡང་མཆོག་གམ་རྩེ་མོར་མ་གྱུར་རུང་རྗེས་འཇུག་གི་དོན་གོང་གསལ་རྣམས་ཤེས༷་པ༷་དེ་ཡིས་གཞུང་གི་ཕུགས་ཀྱི་དགོངས་པའམ་དོན་གྱི་སྦྱོར་བ༷་ཡང་སྙིང་གང་ཡིན་པ་ཇི་བཞིན་མ༷་མཐོང་བ་ཡིན་ན་ཡང༷༌། དོན༷་གྱི་སྦྱོར་བའམ་གོ་དོན་ད༷ང་ཕྱོགས་མཚུ༷ངས་པའི་སྦྱོར་བ༷་སྟེ་གོ་དོན་ངེས་ཅན་ཞིག་ནི་ཤེས༷་པར་ངེས་སོ། ཞེས་གསུངས་པ་ལྟར། རྗཻས་འཇུག་དང་འབྲེལ་བའི་དོན་ཤེས་པའི་དགོས་པ་རྒྱ་ཆེན་པོ་འགྲུབ་པར་འགྱུར་བ་ཡིན་པས། ཁ་ཅིག་སུམ་ཅུ་པ་ནི་རྗེས་འཇུག་གཙོ་བོར་སྟོན་པའི་གཞུང་རེད་བརྗོད་པའང་གནད་དེ་ལ་ཐུག་པ་འདྲ་སྟེ། དེ་ལྟར་མཁས་པའི་ཚིག་ཡིན་པས་དགོས་པ་དེ་དག་རྟོགས་ནས་ཀྱང་གཞུང་བསླབ་པ་ལ་སྤྲོ་བ་བསྲིང་བར་འགྱུར་རོ།། །།
ལེ་ཚན་གོ་བཞི་པ།
དོན་ངོས་གཟུང་བའམ་གཏན་ལ་དབབ་པའི་ཐབས་བསྟན་པ།

དོན་གཏན་ལ་དབབ་པའི་ཐབས་བསྟན་པ་ནི། རྩ་བ་ལས། རྗེས་འཇུག་སྦྱོར་བ་མཁས་པ་ན། ལུང་གི་དོན་དང་སྦྱོར་བ་དང༌། བླ་མའི་མན་ངག་གསུམ་སྦྱར་ནས། །དོན་གྱི་ཐོག་ཏུ་དབབ་པར་བྱ། །ཞེས་བྱུང་སྟེ། གོང་གསལ་ལྟར་གྱི་རྗེས་འཇུག་དང་འབྲེལ་བའི་དོན་གྱི་སྦྱོ༷ར་བ༷་རྣམས་ལ་བྱང་ཆུབ་པའི་མཁ༷ས་པ༷་ཆགས་ན༷། ཡོན་ཏན་དེ་དང༌། གཞུང་ཆེན་པོའི་ལུང་གི༷་ཚིག་དོ༷ན་དང་ཕྲད་ཀྱི་སྦྱོར་བ༷་གང་ཡིན་པར་བརྟགས་པ་ད༷ང་གཉིས། ད་དུང་མ་གསལ་བ་ལ་རང་གི་བླ་ན་ཡོད་པ་མ༷་ཡིན་པའི་དགེ་བའི་བཤེས་གཉེན་གྱི་མན༷་ངག༷་བཅས་གསུ༷མ་སྦྱར༷་བ་སྟེ་ཆབས་ཅིག་ཏུ་སྤྱད་ནས༷། དོན༷་གྱི་ཇི་བཞིན་པ་གང་ཡིན་ལ་ཐོག༷་ཏུ༷་གནད་ཁེལ་བར་དབ༷བ་པ༷ར་བྱ༷། ཞེས་གསུངས་ཏེ། འདིར་ཁ་ཅིག་མདོ་སྔགས་ཀྱི་གདམས་པ་ཟབ་མོ་དང་སྦྱར་ནས་གསུངས་པ་དེ་ཡང་གནད་དུ་ཁེལ་བ་ཞིག་མ་མཐོང་སྟེ། ཐོན་མིས་རྩ་བ་མཛད་སྐབས་བོད་ཀྱི་བརྡ་སྤྲོད་གཞུང་ཐོག་མར་འབྱུང་བའི་སྐབས་ཡིན་ལ་དེ་དུས་མདོ་སྔགས་གཞུང་ཆེན་མོ་བོད་དུ་བསྒྱུར་བ་གཅིག་ཀྱང་མེད་པས། ཐོན་མིས་དེ་ལ་དམིགས་ནས་གསུངས་པར་འགྲེལ་ན་དབུ་ལ་མ་རན་པའི་ཞྭ་མོ་ཆེན་པོ་སྒྲོན་པར་ཟད། དེར་བརྟེན་ཐུན་མོང་བའི་རིག་གནས་སུ་གྱུར་པའི་སུམ་རྟགས་ལ་དེར་དཔགས་པའི་བརྗོད་བྱ་ངེས་ཅན་དང༌། དགོས་པ་ངེས་ཅན་ཡོད་པར་གཞིགས་ཏེ་གསུངས་པ་འམ། ཡང་ན་ཐོན་མི་ཁོང་རང་ཉིད་ནས་འགོ་བརྩམས་ཏེ་མ་འོངས་པར་བོད་ན་བཀའ་དང་བསྟན་བཅོས་ཤིན་ཏུ་མང་པོ་བསྒྱུར་ཐུབ་རྒྱུར་དེའི་དུས་སུ་གཞུང་དོན་གཏན་ལ་དབབ་པའི་ཐབས་དེ་གསུམ་ཡོད་ཅེས་གདམས་སོ་ཞེས་འགྲེལ་ན་ཕལ་ཆེར་དང་པོའི་སློབ་དཔོན་གྱི་དགོངས་པ་ཇི་བཞིན་པ་དང་ཉེ་བ་མིན་ནམ་སྙམས་སོ། །
ལེ་ཚན་གོ་ལྔ་པ།
བསླབ་པའི་གོ་རིམ།

བསླབ་པའི་གོ་རིམ་ལ་འདོམས་པ་ནི། རྩ་བ་ལས། བསླབ་ལ་བརྩོན་པའི་གང་ཟག་གིས། དང་པོར་ང་རོ་རྣམས་ལ་སྦྱང༌། ཞེས་པ་ནས་གཞུང་ཉིད་བླ་མ་དག་ལས་མཉན། ཞེས་པའི་བར་གྱིས་བསྟན་ཏེ། ཡི་གེ་བསླ༷བ་པ་ལ༷་འདོད་ཅིང་བརྩོན༷་པའི༷་མིར་གྱུར་པའི་གང༷་ཟག༷་གིས༷། ངེས་པར་དང༷་པོར་ང༷་རོ་རྣམས༷་ཏེ་ཡི་གེ་སོ་སོའི་སྒྲ་དག་པར་འདོན་རྒྱུ་དག་ལ༷་སྦྱོང་བ། དེ་ནས་སྔོན་འཇུག༷་མིང་གཞི༷་རྗེས༷་འཇུག༷་གསུམ༷་ལ་སོགས་པ་ཚེག་ཁྱིམ་གཅིག་ཏུ་འདུས་པ་རྣམས་འདོན་ཀློག༷་ལེགས་པར་ཤེས་པའི་ངག་གི༷་དཔལ་ཐོབ་པའི་ཆེད༷་དུ་བསླ༷བ་དགོས་པ༷་ཡིན༷་པ་དང༌། རྗེས་འཇུ༷ག་གི་འཇུག་པ་བཞི༷་སྟེ། གང་ལ་གང་གིས་ཇི་ལྟར་ཅིའི་ཕྱིར་བཅས་ཀྱི་དོན་རྣམས་སུམ་ཅུ་པར་གང་མཚམས་གསུངས་ཡོད་པའི་སྦྱོར༷་བ༷་དེ་དག་ནི་ཅུང་རྒྱ་ཆེན་པོ་མཉན༷་རྒྱུ་དང༌། དེ་དག་གི་དོན་ལ་བསམ་པ་དང༌། གཞན་ལའང་བསྟན༷་པ༷འི་ཕྱིར་བསླབ་དགོས་པས་དེའི་དོན་ལ༷་སྦྱར༷་བ་ཉིད་དང༌། དེ་ལྟར་ང་རོ་སྦྱང་བ་ནས་བསྟན་པའི་བར་གྱི་ཡན༷་ལག༷་དེ་དག༷་བྱང་ཆུབ་པ་བྱུང་བའི་མཐུ་ཡིས་ནི༷། རང་རང་གིས་རེ་བའི་ཡོན་ཏན་གྱི་འབྲས༷་བུའི་ཆེ༷ད་དུ་དོན་ཇི་ལྟ་བ་མ་ནོར་བར་གནད་ལ་ཁེལ་བས་གཏན༷་ལ༷་དབབ༷་པར་འགྱུར་ལ་མཐར་གྱི་ངེས་པ་རྙེད་པར་འགྱུར་རོ། །བསླབ༷་པའི་རིམ༷་པ་འ༷དི་དང་མཐུན་པར་བསླབས་པ་ཡིས་ནི། མི་ག༷ང་ཞིག༷་འབད་བརྩོན་ཆེན་པོ་བྱེད་ན་སྨོས་ཅི་དེ་ཙམ་མིན་པར་འབ༷ད་པ་ཆུང་ངུ༷ས་ཀྱ༷ང༌། བློ་སྐྱེད་ཤེས༷་ར༷བ་མྱུ༷ར་དུ་ཐོབ་པ་སྟེ་རྨོངས་པ་ལས་གྲོལ༷་བ༷ར་འགྱུར༷་བ་དེ༷་ཡི་ཕྱིར། ཐོག་མར་ཏེ་ད༷ང་པོར་བསླབ་ཚུལ་གོ་རིམ་འ༷དི་ཉི༷ད་དམ་ཁོ་ན་ལ་བརྟེན་ནས་བསླ༷བ་པར་བྱ་ལ། དེ་ན༷ས་རྒྱ༷ས་པ༷་སྟེ་བརྡ་སྤྲོད་ཀྱི་གཞུང་གཞན་སྣ་ཚོགས་པའང༷་མཉན་པར་བྱ༷ས་ཏེ། བསླ༷བ་པ་གསུམ་བརྗོད་བྱར་བྱས་པའི་སྡེ་སྣོད་གསུམ་ལས་གང༷་ལ༷་མོས་ཤིང་དད༷་པ༷་ཡི༷་གཞུང་བསླབ་པར་འདོད་ན་ནི། གཞུང༷་དེ་ཉིད༷་སྨྲ་བ་ལ་མཁས་པའི་བླ་མ༷་དག༷་ལས༷་མཉན༷་པར་བྱའོ། ཞེས་གསུངས།།
འདིར་གསལ་བཤད་བྱ་དགོས་པ་ནི། གོང་དུ་སྨྲས་པ་ལྟར་ཚིགས་བཅད་ལ་ཅུང་ཟད་བསྡུས་པ་ཡོད་པའི་དབང་གིས་ཏེ། གལ་ཏེ་སྔོན་རྗེས་མིང་གསུམ་བཟོས་པ་ཀློག་པའི་ཆེད་དུ་རེད་ཅེས་ཚིག་གསལ་དགོས་པར་མ་གསལ་ན་མི་རུང་བ་དང་གཅིག རྗེས་འཇུག་གི་འཇུག་པ་བཞི་ནི་རྟགས་འཇུག་གི་བརྗོད་བྱ་ཡིན་པ་ནས་འདིར་འབྱུང་བ་གང་གི་ཕྱིར་ཡིན་པ་དང་གཉིས། དང་པོ་འདི་ཉིད་བསླབ་ཅེས་པའི་འདི་ཉིད་ཀྱི་སྒྲ་ནི་བསླབ་པའི་གོ་རིམ་གོང་གསུངས་དེ་ལ་འཇུག་གི། སུམ་ཅུ་པ་འདི་ཉིད་བསླབ་རྒྱུ་ཞེས་པ་མིན་ནོ།། །།
ལེ་ཚན་གོ་དྲུག་པ།
སྣོད་ལྡན་སློབ་མའི་མཚན་ཉིད།

སྣོད་རུང་གི་སློབ་མར་གདམས་པར་འདོམས་པ་ནི། སློབ་དཔོན་དེ་ཉིད་དུ་འཛིན་ཅིང༌། །ཞེས་པ་ནས། གཅིག་ཤོས་དེ་ལས་ལྡོག་པའོ། །ཞེས་པའི་བར་གྱིས་བསྟན་ཏེ། རང་གི་སློབ་དཔོན་ནི་གུས་པ་དང་བཀུར་སྟི་བྱ་བའི་ཡུལ་དེ་ཉི༷ད་དུ༷་ངོས་འཛིན་ཅིང༌། སྒྱིད་ལུག་པའི་ལེ༷་ལོ༷་དང་གཞན་ལ་གཡེང་བའི་གཡེང་བ༷་ནི་རྣམ༷་པ༷ར་སྤ༷ངས་ཏེ་དེ་གཉིས་དང་བྲལ་བ། དྲང་བདེན་ཟོ༷་བཟ༷ང་གི་གཤིས་རྒྱུད་དང་བསྟན་བཅོས་གང་བསླབ་པ་དེ་ལ་ད༷ད་ཅིང་མོས་པ༷་དང་ལྡན་པས་དེ་ལ༷་བརྟེ༷ན་པ༷་བཅས་ཀྱི་སྐྱེས་བུ༷་དེས༷་ནི་གཞུང་འདི་མྱུར་དུ་རྟོགས་པར་འགྱུར་ཏེ༷། དེ་ལ༷་བསླབ་རན་པའི་དུས་སུ་ལེགས་པར་འདོ༷མས་པ༷་བྱ་བ་ཡི༷ན་ལ། གཅིག་ཤོས་ཏེ་མཚན་ཉིད་དེ་གསུམ་དང་མ་ལྡན་རྣམས་ལ་ནི་བསྟན་ཀྱང་དོན་མེད་ཅིང་མི་རུང་བས། གོང་གི་ལེགས་པར་འདོམས་ཚུལ་དེ༷་ལ༷ས་ལྡོ༷ག་པ་སྟེ་སྟོན་མི་རུང་ཞེས་པ༷འོ། །འདིར་བསྟན་ཡུལ་སློབ་མའི་མཚན་ཉིད་དུ་གསུངས་པ་སུམ་ཅུ་པའི་སྐབས་སུ་ཡིན་ཡང༌། རྟགས་འཇུག་སོགས་ཀྱི་བརྩམ་བྱ་གཞན་ལའང་ཚད་གཞི་དེ་གས་མཐུས་པར་མཛད་ནས་མ་གསུངས་པའི་ཕྱིར། དེ་ནི་ཆོས་དང་རིག་གནས་གང་བསླབས་ཀྱང༌། སློབ་ཡུལ་ལ་ཚང་དགོས་པའི་ཆ་རྐྱེན་དུ་དེ་དུས་ནས་མཁྱེན་ཅིང་གསུངས་ཟིན་པ་ནི་ཀུན་ཏུ་བཟང་པོ་ཉིད་ཤེས་རབ་རྨད་དུ་བྱུང་བ་ཡིན་པར་ཁུམས་ཤིང༌། དེའི་ཐོག་བསླབ་པའི་གོ་རིམ་འདོམས་པས་བོད་ཀྱི་སློབ་གསོ་རིག་པའི་སྲོལ་གཏོད་པ་དང་འགྲན་ཟླ་བྲལ་བའི་བརྡ་སྤྲོད་གཞུང་མཛད་ཚུལ་སོགས་ནི་ལོ་ངོ་སྟོང་དུ་དེ་ལས་ལྷག་པའི་སྐྱེས་བུ་མ་བྱུང་སྟེ། རང་རེའི་རིག་གནས་ཀྱི་མེས་པོ་དམ་པ་ཉིད་ས་སྟེང་ན་འགྲན་ཟླ་བྲལ་བའོ། འདི་ཡན་ནི་སུམ་ཅུ་པའི་སྐབས་སོ།། །།
ལེ་ཚན་གོ་བདུན་པ།
རྟགས་འཇུག་གི་མཚན་དོན་སོགས།

ཐོན་མིས་མཛད་པའི་བརྡ་སྤྲོད་ཀྱི་གཞུང་གཉིས་པ་རྟགས་ཀྱི་འཇུག་པ་བཤད་པ་ལ། བསྟན་བཅོས་ལ་འཇུག་པའི་སྒོ་དང༌། གཞུང་དངོས། མཇུག་བསྡུ་བ་དང་གསུམ། དེ་ཡང་རྩ་བའི་དཔར་རྩ་མི་འདྲ་བ་ཡོད་པ་ལས། ཕོན་ཆེན་ཞིག་ཏུ་རྒྱ་གར་སྐད་དོད་ལ་སོགས་པ་དང་མཆོད་བརྗོད་གང་ཡང་མེད་པར་ཕོ་ཡི་ཡི་གེ་འབའ་ཞིག་ལ། ཞེས་པ་ནས་འགོ་བཙུགས་པ། ཁ་ཅིག་ཏུ་མཚན་དོན་ཡོད་པ་ལ། འགྱུར་ཕྱག་དང་མཆོད་བརྗོད་ཀྱི་ཚིགས་རྐང་གཉིས་ཀྱང་ཡོད་པ་ཞིག་འབྱུང་སྟེ་རིགས་དེ་གཉིས་ལས་ཕྱི་མ་འདི་ལེགས་ཏེ། གལ་ཏེ་མཆོད་པར་བརྗོད་པའི་ཡན་ལག་མདོར་བསྡུས་པ་ཞིག་ཀྱང་མེད་ན། དེ་སུམ་ཅུ་པ་དང་དོ་མཉམ་པའི་གཞུང་མ་ཡིན་པར་ཐལ་བ་དང༌། སུམ་རྟགས་གཉིས་དཔེ་ཆ་གཅིག་ཡིན་པར་ཐལ་བ་དང་མཇུག་བསྡུ་བ་ཡོད་བཞིན་དུ་དབུའི་ཡན་ལག་མ་ཚང་བ་རྩོམ་གྱི་སྐྱོན་དུ་ཕྱིར་ན། མཚན་དོན་མཆོད་བརྗོད་དང་ལྡན་ཕྱི་མ་དེ་ཉིད་ལ་ཚད་གཟུང་བར་བྱའོ། །སྐབས་འདིར་བསྟན་བཅོས་བརྩམས་པ་ལ་འཇུག་པའི་སྒོའི་ཡན་ལག་གི་མཚན་དོན། འགྱུར་ཕྱག་གི་གནས། མཆོད་བརྗོད་རྣམས་སུམ་ཅུ་པ་ལས་ཅུང་བསྡུས་པ་ཞིག་ཡོད་ཅིང༌། བརྩམས་པར་དམ་བཅའ་ནི་མཚན་དོན་གྱི་སྐབས་བརྗོད་བྱ་དངོས་སུ་བསྟན་པའི་སྒོ་ནས་དགོས་པ། ཉིང་དགོས། འབྲེལ་བ་ཤུགས་ལ་བསྟན་པས་བསྟན་བཅོས་ལ་འཇུག་པའི་ཡན་ལག་ཚང་བ་ཡིན་ནོ། །མཚན་དོན་ནི། རྒྱ་གར་སྐད་དུ་བྱཱ་ཀ་ར་ཎ་ལིངྒ་པ་ཏཱ་ར་ནཱ་མ། ཞེས་འབྱུང་སྟེ། བོད་སྐད་དུ་ནི་ལུང་སྟོན་པ་རྟགས་ཀྱི་འཇུག་པ་ཞེས་བྱ་བ་ཡིན་ཏེ། བྱཱ་ཀ་ར་ཎ་ལུང་སྟོན་པ། ལིངྒ་ནི་རྟགས། པ་ཏཱ་ར་ནི་དེའི་འཇུག་པ། ནཱ་མ་ནི་ཞེས་བྱ་བ་སྟེ། བསྟན་བཅོས་འདིའི་བརྗོད་བྱ་ནི། བརྡ་སྤྲོད་ཀྱི་གཞུང་ལུང་དུ་སྟོན་པ་ལས་རྟགས་ཀྱི་འཇུག་པ་ཡིན་པར་གསལ། རྒྱ་གར་སྐད་དུ་ཞེས་པའི་རྒྱ་གར་ནི་གོས་དཀར་པོའི་ཆ་བྱད་ཀྱི་རྒྱ་ཆེ་བའི་མི་རིགས་ལ་དང༌། སྐད་ནི་དེ་ཁུལ་སྐད་རིགས་ཆེན་པོ་བཞི་ཡོད་པ་ལས་བསྟན་བཅོས་རྩོམ་བྱེད་དུ་ཧ་ཅང་མཐུན་པ་སཾ་སྐྲྀ་ཏའི་ལེགས་པར་སྦྱར་བའི་སྐད། སྐད་དུ་ཞེས་པའི་དུ་སྒྲ་ནི་བརྗོད་དོན་དབྱེར་མེད་ཀྱི་དེ་ཉིད་ཡིན། །རྟགས་འཇུག་གི་བརྗོད་བྱར་དཔྱད་ན་གཉིས་སུའང་འདུ་བ་སྟེ་ཡི་གེའི་རྟགས་རྣམ་པར་དབྱེ་ཞིང་མཐུན་པར་འཇུག་པ་དང༌། རྟགས་ཅན་དེ་དག་ཕན་ཚུན་གང་ལ་གང་གིས་ཇི་ལྟར་ཅིའི་ཕྱིར་བཅས་ཀྱི་འཇུག་པ་བཞི་རབ་ཏུ་གསལ་བའོ། །དེའི་ཕྱིར་རྟགས་འཇུག་གི་སྒྲ་བཤད་དུ། ཡི་གེའི་རྟགས་རྣམ་པར་ཕྱེ་ཞིང༌། འཇུག་པ་བཞི་རབ་ཏུ་གསལ་བ་ཞེས་འདོད་དོ།། །།
ལེ་ཚན་གོ་བརྒྱད་པ། མཆོད་བརྗོད་ཀྱི་དོན་ཅུང་ཟད་འཕྲལ་བ།
འགྱུར་ཕྱག་གི་གནས་སུ། བྱཱ་ཀ་ར་ན་དབང་ཕྱུག་ལ་ཕྱག་འཚལ་ལོ། །ཞེས་སྒྲའི་བསྟན་བཅོས་ལུང་དུ་སྟོན་པ་ལ་ཐོགས་པ་མེད་པ༷འི་ངག་གི་དབ༷ང་ཐོབ་ཅིང་གང་གསུངས་པ་རྣམས་ལ་ཚིག་དོན་ཕུན་སུམ་ཚོགས་པས་འབྱོར་ཞིང་ཕྱུ༷ག་པ་ཉིད་ནི་འཇམ་དཔལ་ངག་གི་རོལ་མཚོ་སྟེ། དེ་ལ༷་གུས་པ་ཆེན་པོའི་ཕྱ༷ག་འཚ༷ལ་ལོ། ཞེས་པ་སྟེ་འགྱུར་ཕྱག་གི་སྐོར་ནི་གོང་དུ་སུམ་ཅུ་པར་བཤད་ཟིན་ཏོ། ། མཆོད་བརྗོད་དུ། སྨྲ་བའི་སྐྱེས་མཆོག་སྨྲ་བའི་རྒྱལ། །ཐམས་ཅད་མཁྱེན་ལ་ཕྱག་འཚལ་ལོ། འཇིག་རྟེན་ན་ཡང་དག་པ་ཁོ་ན་སྨྲ༷་བ༷འི་སྐྱེས་བུ་མཆོག་ནི། སྐུ་ཡི་ཆ་ནས་དབུ་བཀྲ་ཤིས་ཀྱི་གདུགས་ལྟར་དང༌། སྤྱན་གསེར་ཉ། མགུལ་བུམ་པ། ཕྱག་ཞབས་འཁོར་ལོ། ཚེམས་དུང་དཀར། ལྗགས་པདྨ། སྐུ་རྒྱལ་མཚན། ཐུགས་བཀྲ་ཤིས་དཔལ་གྱི་བེའུ་གསལ་ཏེ། དེ་རེ་རེ་ཡང་བྱེ་བྲག་བཞི་བཞིར་ཕྱེ་བས་མཚན་སུམ་ཅུ་སོ་གཉིས་དང༌། ཡང་བརྒྱད་པོ་རེ་རེ་བཅུ་བཅུར་ཕྱེ་བས་དཔེ་བྱད་བཟང་པོ་བརྒྱད་ཅུ་དང་ལྡན་པ་བཅས་སྐྱེ་བོ་ཀུན་ལས་ཁྱད་དུ་འཕགས་པ་ཉིད་དང༌། སྨྲ་བའི་རྒྱལ། ཞེས་གང་གི་གསུང་མཆོག་ཉིད་དུ་དགར་བ་སྟེ། དགར་གཞི་རིགས་པ་སྨྲ༷་བ་ཐམས་ཅད་ལས་ཀྱང་དགར་ཆོས་སངས་རྒྱས་ཀྱིས་གསུངས་པའི་ཆོས་ཕུང་བརྒྱད་ཁྲི་བཞི་སྟོང་སྟེ། འདོད་ཆགས་ལས་གྱུར་པ་ཉིས་ཁྲི་ཆིག་སྟོང་གི་གཉེན་པོར་འདུལ་བ་ལས་མི་སྡུག་པ་སྒོམ་ཚུལ་སོགས་ཉིས་ཁྲི་ཆིག་སྟོང༌། ཞེ་སྡང་ལས་ནང་མི་མཐུན་པ་ཉིས་ཁྲི་ཆིག་སྟོང་གི་གཉེན་པོར་མདོ་སྡེ་ལས་བྱམས་པ་སྒོམ་ཚུལ་སོགས་ཉི་ཁྲི་ཆིག་སྟོང༌། གཏི་མུག་ལས་གྱུར་པ་ཉིས་ཁྲི་ཆིག་སྟོང་གི་གཉེན་པོར་མངོན་པ་ལས་རྟེན་འབྲེལ་སྒོམ་ཐབས་ཉིས་ཁྲི་ཆིག་སྟོང༌། དུག་གསུམ་ཆ་མཉམ་ལས་གྱུར་པ་ཉིས་ཁྲི་ཆིག་སྟོང་གི་གཉེན་པོར་ཁམས་ཀྱི་རབ་ཏུ་དབྱེ་བ་ཉིས་ཁྲི་ཆིག་སྟོང་བཀའ་བསྩལ་པས་ཀུན་ལས་རྣམ་པར་རྒྱ༷ལ་ཅིང་མཆོག་ཏུ་གྱུར་པའོ། །ཐ༷མས་ཅ༷ད་མཁྱེ༷ན་པ་ཞེས་པ་སྟེ། སངས་རྒྱས་ནི་ཇི་ལྟ་ཇི་སྙེད་ཀྱི་ཆོས་རྣམས་ལག་མཐིལ་གྱི་སྐུ་རུ་ར་ལྟ་བུར་མཁྱེན་ཅིང་གཟིགས་པ་ནི། ཇི་ལྟ་བ་ཆོས་ཐམས་ཅད་ཀྱི་རང་བཞིན་དང་ཆོས་ཉིད་རྣམ་འགྱུར་སོགས་ཆ་ཕྲ་མོ་ནས་ཀྱང་མཁྱེན་པ་དང༌། ཇི་སྙེད་པ་འཇིག་རྟེན་ལས་འདས་མ་འདས་དང་ཟག་བཅས་དང་ཟག་མེད། འདུས་བྱས་འདུས་མ་བྱས་གང་ཡང་རུང་བའི་ཆོས་ཀྱི་རྣམ་གྲངས་མཐའ་ཀླས་པའི་དུས་གསུམ་དང་རྣམ་པ་ཐམས་ཅད་སྒོ་ཀུན་ནས་མཁྱེན་པས་ཐུགས་ཀྱི་ཁྱད་ཆོས་བླ་ན་མེད་པ་སྟེ། དེ་ལ༷་ཕྱ༷ག་འཚལ་ལོ། །ཞེས་སྐུ་གསུང་ཐུགས་ཀྱི་སྒོ་ནས་བསྟོད་པར་མཛད་པ་ཡིན། མཆོད་བརྗོད་འདི་པར་མ་ཁ་ཤས་སུ་མ་བྱུང་བར་དཔགས་ན། ཐོན་མིའི་སྒྲའི་བསྟན་བཅོས་བརྒྱད་ཡོད་པར་གྲགས་པ་གཉིས་ཙམ་ལས་མ་བཞུགས་པར་ཐོར་ཞིང་སོང་སྐབས་རྟགས་འཇུག་གི་འགོ་ནས་ཅུང་ཟད་ཉམས་སོང་བ་ལ་ཕྱིས་ཀྱི་སྦྱར་བ་ཡིན་མིན་དཔྱད་དགོས་པར་སྣང་ཡང༌། གོང་གསལ་མཚན་དོན་འགྱུར་ཕྱག་མཆོད་བརྗོད་རྣམས་འདིར་ཤིན་ཏུ་འོས་ཤིང་མཐུན་པ་ཉིད་ཀྱི་ཕྱིར་འདིའི་ཡན་ལག་ཏུ་ཆེས་ལེགས་སོ། །
ལེ་ཚན་གོ་དགུ་པ། འདིར་ཡང་དགོས་སོགས་ཆོས་བཞི་ཡོད་པར་བསྒྲུབ་པ།

བརྩམས་པར་དམ་བཅའ་བའི་ཡན་ལག་སྐབས་འདིར་ཡོད་པར་བསྒྲུབ་པ་ནི། མཚན་དོན་གྱི་སྐབས་རྟགས་ཀྱི་འཇུག་པ་ཞེས་རྟགས་ཀྱི་དབྱེ་བ་དང་སྔོན་རྗེས་ཀྱི་འཇུག་པ་བཞི་ཚན་གཉིས་ལ་སོགས་པའི་བརྗོད་བྱ་དངོས་སུ་བསྟན་པའི་ཞར་རམ་ཤུགས་ལ་དགོས་པ་ཉིང་དགོས་འབྲེལ་བ་བསྟན་པ་ཡིན་ཞེས་ཤུགས་བསྟན་སྐབས་འདིར་ཁས་ལཻན་པ་ནི། མཚན་དོན་གྱི་སྐབས་འབྲུ་མང་བ་ཧ་ཅང་མི་བདེ་བའི་ཕྱིར་དང༌། དགོས་སོགས་ཆོས་བཞི་གང་ལ་གང་བརྟེན་པའི་གོ་རིམ་གྱི་རྨང་གཞི་ལྟ་བུ་ནི་བརྗོད་བྱ་ཡིན་པས་དེ་འདིར་དངོས་སུ་བསྟན་པའི་ཕྱིར་དང༌། སུམ་ཅུ་པ་ལྟར་གཞུང་ཚད་ཀྱིས་མཚན་དུ་བཏགས་པ་མིན་པར་བརྗོད་བྱའི་སྒོ་ནས་རྟགས་འཇུག་ཅེས་བསྟན་བཅོས་ཀྱི་མཚན་གསོལ་བའི་ཕྱིར་རོ། དེའི་ཕྱིར་ཁྱོད་བསྟན་བཅོས་ལ་འཇུག་པའི་སྒོ་མེད་པར་དངོས་ལ་དེ་མ་ཐག་ཏུ་སླེབས་པའི་ཚུལ་གྱི་རྟགས་འཇུག་འཆད་པ་པོ་རྣམས་ནི་རྟགས་འཇུག་སུམ་ཅུ་པའི་ཆ་ཤས་ཡིན་པར་སྒྲོག་རྒྱུ་ལས་གཞན་བྲོས་པའི་ལམ་མེད་དོ། །འོ་ན་འདིར་དགོས་སོགས་ཆོས་བཞི་ཇི་ལྟར་འཇོག་ཅེ་ན། བརྗོད་བྱ་ནི་གོང་དུ་སོང༌། དགོས་པ་ནི་རྟགས་ཀྱི་དབྱེ་བ་གསལ་བར་རྟོགས་ནས་གང་ལ་གང་འཇུག་མི་འཇུག་གི་རྣམ་བཞག་དང་འཇུག་པའི་ཚེ་ན་ཚུལ་ཇི་ལྟ་བུས་འཇུག་པ། འཇུག་པའི་དགོས་པ་གང་བསྒྲུབ་པ་བཅས་ཤེས་ནས་སྔོན་འཇུག་གི་ཆ་ནས་བྱ་བ་དང་འབྲེལ་བའི་བདག་གཞན་དུས་གསུམ་གྱི་དག་བྱེད་མ་ནོར་བ་དང་རྗེས་འཇུག་གི་ཆ་ནས་མིང་མཐའ་འདྲེན་ཚུལ་སོགས་མ་ནོར་བར་ཁོང་དུ་ཆུད་ཐུབ་པ་ཡིན། དེ་ལྟར་གྱུར་ན་གཞུང་དོན་རྒྱ་མཚོ་ལྟ་བུ་ལ་ཐོས་བསམ་ངོམས་མེད་བྱས་ཏེ་མཐར་གྱི་རྣམ་པ་ཐམས་ཅད་མཁྱེན་པའི་ས་ཐོབ་པ་ནི་ནང་པ་ལ་བལྟོས་པའི་ཉིང་དགོས་དང༌། གཞན་ལའང་རང་རང་གི་དོན་དུ་གཉེར་བའི་འབྲས་བུ་མཐར་ཐུག་པ་ཐོབ་པ་དེ་དག་གི་ཉིང་དགོས་ཡིན་ཞིང༌། ཉིང་དགོས་ཐོབ་དགོས་ན་དགོས་པ་བསྒྲུབ་དགོས་པ་དང༌། དགོས་པ་བསྒྲུབ་པ་བརྗོད་བྱ་ལ་རག་ལས་པ་ནི་སྔ་མ་ཕྱི་མར་འབྲེལ་བའི་འབྲེལ་བ་ཡིན།
ལེ་ཚན་བརྒྱ་ཐམ་པ། དབྱངས་གསལ་གཉིས་ལ་སྤྱིའི་རྟགས་ཀྱི་དབྱེ་བ།
རྟགས་འཇུག་གི་གཞུང་དངོས་ལ་ས་བཅད་གསུམ་སྟེ། མིང་གཞི་རྟགས་ཀྱི་དབྱེ་བ་དང༌། སྔོན་འཇུག་རྟགས་ཀྱི་འཇུག་པ། རྗེས་འཇུག་རྟགས་ཀྱི་འཇུག་པ་བཤད་པའོ། །དང་པོ་ནི། རྩ་བར་ཡོངས་གྲགས་སུ། ཕོ་ཡི་ཡི་གེ་འབའ་ཞིག་ལ། ཞེས་པ་ནས། ཨ་ནི་མཚན་མེད་ཅེས་ཀྱང་བྱ། ཞེས་པའི་བར་གྱིས་བསྟན། དེའི་ཚིགས་བཅད་མ་འགྲེལ་བའི་སྔོན་དུ་དཔྱད་པར་བྱ་བ་འདི་ཡོད་དེ། དབྱངས་གསལ་གཉིས་སྤྱིའི་ཆ་ནས་རྟགས་ཀྱི་ཁྱད་པར་འབྱེད་དེ་དབྱངས་མོ་དང་གསལ་བྱེད་ཕོ་ཡིན་པ་བློར་མ་ངེས་པའི་གོང་ལ། གློ་བུར་དུ་ཕོ་འབའ་ཞིག་ཅེས་འབྱུང་བ་འདི་ཡང་གླང་དར་མས་མེར་བསྲེགས་པ་མ་ཡིན་ན་སློབ་མ་ཧོལ་རྒྱུགས་ཅན་གྱིས་འབྲི་སྐབས་ཆད་སྐྱོན་བཏང་བའང་གོར་མ་ཆག་སྟེ། དབྱངས་ཅན་གྲུབ་པའི་རྡོ་རྗེས། སྤྱིར་ན་དབྱངས་མོ་གསལ་བྱེད་ཕོ། །དེ་ཕྱིར་ཀཱ་ལི་སུམ་ཅུ་པོ། །ཕོ་ཡི་ཡི་གེ་འབའ་ཞིག་ལ། །ཞེས་འབྲེལ་ཆགས་ཤིང་འོས་འཚམས་སུ་སྦྱར་ནས་ཁ་སྐོང་མཛད་ཚུལ་འདི་ཡང་མཧཱ་པཎ་ཊི་ཏའི་དགོངས་པ་ཟབ་པ་ཉིད་དོ། །
དེས་ན་སྐབས་འདིར་མིང་གཞི་རྟགས་ཀྱི་དབྱེ་བ་བཤད་པ་ལ་སྤྱི་དང་བྱེ་བྲག་གཉིས་ལས། སྤྱིར་དབྱངས་གསལ་རྟགས་ཀྱི་དབྱེ་བ་འབྱེད་ཚུལ་ནི། ཨི་ཨུ་ཨེ་ཨོ་བཞི་དང་དབྱངས་ཀྱི་རྩ་བར་གྱུར་པའི་ཨ་བཅས་ལྔ་ནི་མོ་དང༌། གསལ་བྱེད་ཀ་སོགས་ཉེར་དགུ་དང་གསལ་བྱེད་དུ་གྱུར་པ་ཨ་བཅས་སུམ་ཅུ་པོ་ཕོ་ཡི་ཡི་གེར་འཇོག་ཅིང༌། དེའི་ཁུངས་ནི་རྩ་བ་ལས་ཀྱང༌། མོ་ཡིག་དབྱངས་དང་མ་ལྡན་ན། ཕོ་ཡིག་བརྗོད་པ་ཡོད་མ་ཡིན། ཞེས་པས་གསལ་ལ་དབྱངས་མོ་དང་གསལ་བྱེད་ཕོ་འཇོག་པ་ལ་རྒྱུ་མཚན་གཉིས་ཏེ། དབྱངས་གསལ་གཉིས་བསྡུར་ན་ནུས་པའི་ཆ་ནས་རང་སྒྲ་གཞན་དང་མ་འདྲེས་པར་གསལ་བར་ནུས་པ་ནི་གསལ་བྱེད་དང་དབྱངས་ཀྱིས་དེ་ལྟར་མི་ནུས་པས་དབྱངས་མོ་དང་གསལ་བྱེད་ཕོར་འཇོག་པ་དང་གཅིག དེ་གཉིས་ཐབས་དང་ཤེས་རབ་ཀྱི་ངོ་བོར་བཤད་དེ་ཕ་ནི་ཐབས་དང་མ་ནི་ཤེས་རབ་ཀྱི་རང་བཞིན་ཕན་ཚུན་གཅིག་ལ་གཅིག་ལྟོས་ཡིན་པའི་ཆ་ནས་དབྱངས་མོ་གསལ་བྱེད་ཕོར་འཇོག་པ་དང་གཉིས་ཀྱིས་སོ། །།
ལེ་ཚན་བརྒྱ་དང་གཅིག བྱེ་བྲག་མིང་གཞིའི་རྟགས་ཀྱི་དབྱེ་བ།
གཉིས་པ་བྱེ་བྲག་མིང་གཞི་རྟགས་ཀྱི་དབྱེ་བ་བཤད་པ་ལ། སྡེ་པ་ཕྱེ་དང་བརྒྱད་ཀྱི་སྐོར་དང༌། རྟགས་ཀྱི་སྡེ་ཚན་ལྔ་རུ་དྲིལ་ཚུལ། ཡི་གེ་རྣམས་སྡེ་ཚན་ཁག་ཏུ་བགོ་ཚུལ་དང་གསུམ། །དང་པོ་ནི། རྩ་བ་ལས། ཕོ་ཡི་ཡི་གེ་འབའ་ཞིག་ལ། སྡེ་པ་ཕྱེད་དང་བརྒྱད་གནས་པའང༌། ཞེས་དབྱངས་གསལ་རྟགས་ཀྱི་དབྱེ་བའི་ཕོ་ཡི༷་ཡི་གེ༷་འབ༷འ་ཞིག་ཡིན་པ་ཀ་ནས་ཨའི་བར་སུམ་ཅུ་ལ༷། དེ་དག་ཡི་གེ་བཞི་བཞི་སྡེ་པ༷་རེ་བརྩིས་ནས། ཀ་ཁ་ག་ང་བཞི་ནི་ཀ་སྡེ། ཅ་ཆ་ཇ་ཉ་བཞི་ནི་ཅ་སྡེ། ཏ་ཐ་ད་ན་བཞི་ནི་ཏ་སྡེ། པ་ཕ་བ་མ་བཞི་ནི་པ་སྡེ། ཙ་ཚ་ཛ་ཝ་བཞི་ནི་ཙ་སྡེ། ཞ་ཟ་འ་ཡ་བཞི་ནི་ཞ་སྡེ། ར་ལ་ཤ་ས་བཞི་ནི་ར་སྡེ་སྟེ་པ་བདུན་གྱི་སྟེང་དུ། ཧ་ཨ་གཉིས་ལ་སྡེ་པ་ཕྱེད་ཀ་བརྩིས་པ་ད༷ང་བཅས་བརྒྱ༷ད་དུ་གན༷ས་པ། ཞེས་དང༌། འ༷ང་གི་སྒྲ་ནི་སྡུད་པའོ། །གཉིས་པ་རྟགས་ཀྱི་སྡེ་ཚན་ལྔར་དྲིལ་ཚུལ་ཡང་རྩ་བ་ལས། སྡེ་ཚན་ལྔ་རུ་དྲིལ་བྱས་ནས། ཕོ་དང་མ་ནིང་མོ་དང་ནི། ཤིན་ཏུ་མོ་དང་བཞི་བཞི་རུ། །ཞེས་དང༌། མོ་གཤམ་སྟེ་ཞེས་མཐར་འབྱུང་བས། འདི་ལྟ་སྟེ་སྡེ་ཚ༷ན་ལྔ༷་རུ་ཧྲིལ་གྱིས་དྲིལ་བར་བྱ༷ས་ན༷ས། ཁ་ཤས་ཕོ༷་ད༷ང༌། དེ་བཞིན་མ༷་ནིང་དང་མོ༷་ད༷ང་ནི༷། ཤི༷ན་ཏུ་མོ་ད༷ང་བཅས་བཞི་དང༌། མོ་གཤམ་བཅས་ལས་ལྷག་པ་མེད་དོ། །བཞི་བཞི་ཞེས་ལན་གཉིས་གསུངས་པ་གཤམ་དུ་འཆད་ལ། འདིར་དང་སྒྲ་ནི་སྒྲ་རྣམས་ཚིགས་བཅད་ཁ་སྐོང་དུ་འགྲོ་བ་ཡང་ཡོད་པར་མཐོང་ངོ༌། །གསུམ་པ་ཡི་གེ་རྣམས་སྡེ་ཚན་ཁག་ཏུ་བགོ་ཚུལ་ནི་གོང་གསལ་ནས་མཐུད་དེ། བཞི་བཞི་རུ། སྡེ་པ་བཞི་པ་ཡན་ཆད་དབྱེ། །ཞེས་པ་བཞི་དང་པོ་ཕོ་མོ་མ་ནིང་ཤིན་ཏུ་མོ་བཞི༷། བཞི༷་གཉིས་པ་ནི་ཀ་ཕོ་ཁ་མ་ནིང་ག་མོ་ང་ཤིན་ཏུ་མོ་ཡིན་པ་རུ་གོ་དགོས་ཏེ། གཞན་ཅ་སྡེ། ཏ་སྡེ། སྡེ་པ་བཞི༷་པ༷་པ་སྡེ་ཡ༷ན་ཆ༷ད་དབྱེ༷་ཚུལ་ཀ་སྡེ་དང་རིགས་བསྒྲེ་ནས་དང་པོ་ཕོ། གཉིས་པ་མ་ནིང༌། གསུམ་པ་མོ། བཞི་པ་ཤིན་ཏུ་མོ་ཡིན་པ་ཤེས་དགོས། དེ་བྱིངས་ལྷག་མ་བཅུ་བཞི་ཡོད་པ་ནི་ཙ་སྡེ་ནས་ཧ་སྡེ་ཕྱེད་པའི་བར་རིམ་པར་གནས་པ་དེ་དག་ལ་མཚོན་ན། ཙ་སྡེའི་ནང་ཙ༷་སོགས་གསུམ་ནི༷་ཙ་ཚ་ཛ་གསུམ་ཅ༷་སོགས་གསུམ་ཇི་ལྟར་དབྱེ་བ་དང་མཐུན་པར་སྦྱ༷ར་ནས་ཙ་ཕོ་ཚ་མ་ནིང་ཛ་མོ་དང༌། ཝ༷་ནི་བ༷་ད༷ང་མཐུན་པ༷ར། མོ་ཡིག་ཏུ་སྦྱ༷ར་ཏེ་འཇོག་པ་བྱ་དགོས་པ། འདི་མཚམས་གོ་རིམ་ཅུང་ཟད་ལྡོག་དགོས་པ་ནི་ལྷག་མ་དྲུག་ཅེས་པའི་གོང་དེར། ར༷་ལ༷་ཧ༷་ཨ༷་མོ༷་གཤ༷མ་ཡིན་པ་སྟེ༷། ཨ་ནི་མཚན་མེད་ཅེས་ཀྱང་བྱ། ཞེས་པ་བཞེད་ཚུལ་མང་བ་ལས། འདིར་ཨ༷་དབྱངས་ཡིན་པ་དེ་ནི༷་མིང་གཞི་སྒྲ་གདངས་མཐོ་དམན་གྱི་ཁྱད་ཀྱིས་མཚ༷ན་མ་ངེས་གཏན་མེད༷་པ་ཞིག་ཡིན་པར་འདོད། དེ་ལྟར་ངེས་ནས་ལྷ༷ག་མ༷་དྲུག་སྟེ་ཞ་ཟ་འ་ཡ་ཤ་ས་བཅས་ནི་མོ༷་ཡིན་པ་རུ་སྦྱ༷ར་བ་ཡིན་གསུངས་སོ། །འདིར་ཚིགས་བཅད་འགྲེལ་སྐབས་གོང་འོག་ཅུང་ཟད་བསྒྱུར་ནས་མ་བཤད་ན། ཙ་སྡེའི་མཇུག་ཏུ་ལྷག་མ་དྲུག་གིས་མི་ཚད་པར་བཅུ་ཡོད་པས་སོ།། །།

ལེ་ཚན་བརྒྱ་དང་གཉིས། རྟགས་སུ་དེ་ལྟར་ཕྱེ་བའི་གཞི་འཛིན་ས།
གོང་གསལ་སྡེ་ཚན་ལྔར་བྱེ་བྲག་ཏུ་ཕྱེ་ཚུལ་བཤད་པ་ལས། ཀ་ཅ་ཏ་པ་ཙ་རྣམས་ཕོ། ཁ་ཆ་ཐ་ཕ་ཚ་མ་ནིང༌། ག་ཇ་ད་བ་ཛ་ཝ་ཞ། ཟ་འ་ཡ་ཤ་ས་རྣམས་མོ། ང་ཉ་ན་མ་ཤིན་ཏུ་མོ། ར་ལ་ཧ་ཨ་རྣམས་མོ་གཤམ་ཡིན་པ་བཅས་ཕྱོགས་མཐུན་པ་བསྡུས་ཏེ་ཤེས་ནས། འོ་ན་རྟགས་དེ་ལྟར་དབྱེ་བའི་གཞི་འཛིན་ས་གང་ཡིན་ཞེ་ན་འཆད་པར་བྱ་སྟེ། སི་ཏུའི་འགྲེལ་ཆེན་དུ། ཡི་གེ་རྣམས་སོ་སོར་ངག་ནས་བརྗོད་པའི་ཚེ་སོ་སོའི་སྐྱེ་གནས་མགྲིན་སོ་མཆུ་རྐན་སོགས་ལ་བྱེད་རྩོལ་གྱི་ཤུགས་ཆེ་ཆུང་ངམ་གྲིམས་ལྷོད་ཀྱི་དབང་གིས་ཤུགས་ཆེ་བའམ་གྲིམས་པ་རྣམས་ཕོ་ཡིག་དང༌། རན་པ་རྣམས་མ་ནིང་དང་ཅུང་ཟད་ཆུང་བའམ་ལྷོད་པ་རྣམས་མོ་དང༌། དེ་ལས་ཀྱང་ཆུང་བའམ་ལྷོད་པ་རྣམས་ཤིན་ཏུ་མོ་དང༌། ཤིན་ཏུ་རྩོལ་བ་ལྷོད་ཅིང་ཞན་པ་རྣམས་མོ་གཤམ་དུ་བཞག་པའོ། ཞེས་གསུངས་པ་མིང་གཞི་རྟགས་ཀྱི་དབྱེ་བའི་སྐབས་འདི་ལ་ཧ་ཅང་འཚམས་པ་ཞིག་གསུངས་པར་སྣང༌། འོན་ཀྱང་འགྲེལ་ཆེན་དུ་གོང་གི་གསུངས་ཚུལ་དེར་མཐུད་ནས། དེ་ལྟར་ཡིན་པ་ཅིས་ཤེས་ཤེ་ན་དེ་ཉིད་དུ། ཕོ་ནི་སྒྲ་རྩོལ་དྲག་པས་འཇུག ཅེས་སོགས་ཀྱི་ཤུགས་ལས་ཀྱང་རྟོགས་ཤིང༌། ཞེས་སྔོན་འཇུག་རྣམས་ཀྱིས་མིང་གཞི་ལ་ཇི་ལྟར་འཇུག་པ་བཤད་སྐབས་ཀྱི་ཕོ་ནི་དྲག་པའི་ཚུལ་གྱིས་ཏེ། ཞེས་སོགས་འདྲ་བ་ཞིག་འདི་ན་ལུང་དུ་བགྲངས་པ་ནི་མཁས་པ་ཆེན་པོ་ཐུགས་མཉམ་པར་མ་བཞག་པ་སྟེ། མིང་གཞི་རྟགས་ཀྱི་དབྱེ་ཚུལ་དང་སྔོན་འཇུག་རྟགས་ཀྱི་དབྱེ་ཚུལ་གཉིས་ཀྱི་གཞི་འཛིན་ས་ཡོངས་སུ་ཐ་དད་པའི་ཕྱིར། དེ་ཡིན་ཏེ། མིང་གཞིའི་རྟགས་དབྱེ་བ་ཡི་གེ་སོ་སོ་བ་འདོན་པའི་ཚེ་སྒྲ་རྩོལ་དྲག་ཞན་གྱིས་འབྱེད་ལ། སྔོན་འཇུག་རྣམས་རང་རང་གི་འཇུག་ཡུལ་ལ་འཇུག་པའི་ཆ་ནས་སྒྲ་དྲག་ཞན་འབྱུང་བ་ཁོང་རང་ཉིད་ཀྱིས་ཀྱང་ཞལ་གྱིས་བཞེས་པའི་ཕྱིར། དེ་ཡིན་ཏེ། སྔོན་འཇུག་བ་ཡིག་མིང་གཞི་དང་སྦྱར་ནས་འདོན་པས་ཕོར་འཇོག་གི། གཞན་དུ་ན་བ་མིང་གཞིའི་དབང་དུ་མོ་ཡིན་པས་འཕུལ་དུ་གྱུར་པ་ན་ཕོར་འཇོག་པའི་རྒྱུ་མཚན་གཞན་མེད་པའི་ཕྱིར་རོ། དེར་བརྟེན་མིང་གཞི་དང་སྔོན་འཇུག་རྟགས་ཀྱི་དབྱེ་བའི་རྒྱུ་མཚན་ནམ་གཞི་འཛིན་ས་ཐ་དད་པ་ཡིན། །གཞན་ཡང་ཨ་རྟགས་མེད་དུ་འདོད་པ་མི་འཐད་དེ། མོ་གཤམ་གྱི་རྟགས་དང་མཚུངས་པར་རྩ་བར་དངོས་སུ་བསྟན་པས་སོ། འོ་ན་མཚན་མེད་ཅེས་པ་གང་ཞེ་ན། གོང་དུའང་སྨྲོས་ཟིན་པ་ལྟར། དབྱངས་སུ་གྱུར་པའི་ཨ་ཡིན་ན་དེའི་ཚེ་མཚན་མ་ངེས་གཏན་མེད་ཅེས་དགོངས་པར་སོམ་ཉི་མི་དགོས་སོ།། །།
ལེ་ཚན་བརྒྱ་དང་གསུམ། སྔོན་འཇུག་རྟགས་ཀྱི་དབྱེ་ཚུལ།
གཞུང་དངོས་ཀྱི་ས་བཅད་གཉིས་པ་སྔོན་འཇུག་རྟགས་ཀྱི་འཇུག་པ་བཤད་པ་ལ། རྟགས་ཀྱི་དབྱེ་བ་དང་འཇུག་ཚུལ་གཉིས། དང་པོ་ལ་སྔོན་འཇུག་ཇི་ལྟར་དབྱུང་བའི་ཚུལ་དང༌། དེ་དག་རྟགས་ཀྱི་དབྱེ་བའོ། དང་པོ་སྔོན་འཇུག་རྣམས་ཇི་ལྟར་དབྱུང་བའི་ཚུལ་ཡང་རྩ་བ་ལས། མོ་ཡི་ཡེ་གེའིནང་ནས་ནི། འཇུག་པའི་ཡི་གེ་བཅུ་དབྱུང་བྱ། འཇུག་པ་བཅུ་ཡི་ནང་ནས་ནི། སྔོན་འཇུག་ཡི་གེ་ལྔ་དབྱུང་བྱ། ཞེས་ཧ་ཅང་གསལ་བར་གསུངས་པས། ཚིགས་འགྲེལ་ཟུར་དུ་མ་བྱས་པར་བཞག་ལ། མདོར་ན་དབྱུང་བའི་ཁུངས་གསུམ་བསྟན་པ་སྟེ། སྔོན་འཇུག་རྣམས་གང་ལས་དབྱུང་ངམ་ཞེ་ན། རྗེས་སུ་འཇུག་པའི་ཡི་གེ་བཅུའི་ནང་ནས་དབྱུང༌། རྗེས་འཇུག་བཅུ་པོ་གང་ལས་དབྱུང་ཞེ་ན། མིང་གཞི་མོ་ཡིག་ག་ཇ་ད་བ་ཛ་ཝ་ཞ་ཟ་འ་ཡ་ཤ་ས། མོ་ཡིན་པ་གཞིར་བཞག་གི་ཤིན་ཏུ་མོ་ང་ཉ་ན་མ། མོའི་ཁོངས་གཏོགས་སུ་བགྲངས་པ་ར་ལ་ཧ་ཨ་རྣམས་ཡོད་པ་ལས་སུམ་ཅུ་པའི་སྐབས་སུ་བཤད་ཟིན་པའི་ག་སོགས་བཅུ་དབྱུང་བ་རེད། སྔོན་འཇུག་ལྔ་ནི་སུམ་ཅུ་པར་བསྟན་ཟིན་པ་ལྟར་ག་ད་བ་མ་འ་ལྔའོ། གཉིས་པ་སྔོན་འཇུག་རྣམས་ཀྱི་རྟགས་ཀྱི་དབྱེ་བ་ལ། རྩ་བ་ལས། སྔོན་འཇུག་ཡི་གེ་ལྔ་པོ་ལ། ཕོ་དང་མ་ནིང་མོ་དང་ནི། ཤིན་ཏུ་མོ་དང་བཞི་རུ་དབྱེ། ཞེས་ག་ད་བ་མ་འ་བཅས་སྔོན་འཇུག་ཡི་གེ་ལྔ་པོ་ལ། ཕོ་ཡིག་དང་དེ་བཞིན་མ་ནིང༌། མོ། ཤིན་ཏུ་མོ་དང་བཞི་རུ་ཁག་བགོས་ཀྱིས་དབྱེ་རྒྱུ་ཡིན་པར་གསུངས་ཀྱང༌། བ་ཕོ་དང༌། ག་ད་མ་ནིང༌། འ་མོ། མ་ཤིན་ཏུ་མོ་ཡིན་ཞེས་པ་ནི་དངོས་ཤུགས་གང་ནས་ཀྱང་མ་མཇལ་བས་ཐོན་མིས་མཛད་པའི་བསྟན་བཅོས་གཞན་དུ་ཡོད་པའམ། ཡང་ན་རྟགས་འཇུག་གི་འོག་ནས་འབྱུང་བའི་གསུངས་ཚུལ་ལ་རིགས་པས་དཔྱད་ནས་དེ་ལྟར་ཡིན་པར་བསྒྲུབས་པ་བཅས། གང་ལྟར་འཇོག་ཚུལ་དེ་ནི་བོད་ལ་འབྲུག་ལྟར་གྲགས་ཤིང༌། ཐམས་ཅད་བཞེད་པ་མཐུན་ནོ།། །།
ལེ་ཚན་བརྒྱ་དང་བཞི། གང་ལ་གང་གིས་འཇུག་པ་ཆབས་ཅིག་ཏུ་བཤད་པ།
སྔོན་འཇུག་རྟགས་ཀྱི་འཇུག་ཚུལ་བཤད་པ་ལ། རྩ་བ་ལས། དེ་དག་རེ་རེའང་བཞི་བྱེད་དེ། གང་ལ་འཇུག་བྱེད་གང་གིས་བྱེད། ཇི་ལྟར་འཇུག་བྱེད་ཅིའི་ཕྱིར་བྱེད། ཅེས་པས་བསྟན་ཏེ། མིང་གཞི་ག༷ང་ལ༷་འཇུག་པར་བྱེ༷ད་ཚུལ་དང༌། སྔོན་འཇུག་ག༷ང་གིས་འཇུག་པར་བྱེ༷ད་པ། ཚུལ་ཇི་ལྟར་འཇུག་པར་བྱེད་པ། དགོས་པ་ཅིའི་ཕྱིར་འཇུག་པར་བྱེད་པ་བཅས། སྔོན་འཇུག་དེ༷་ད༷ག་རེ༷་རེ་ལའ༷ང་འཇུག་པ་བཞི༷་ཡི་སྒོ་ནས་རབ་ཏུ་གསལ་བར་བྱེ༷ད་དེ༷་ཞེས་བཤད་པ་དངོས་གཞིའི་སྒྲོམ་བུ་ལྟ་བུར་བཀོད། དེ་ཡང་གང་ལ་ཞེས་སྔོན་འཇུག་སྦྱར་ཡུལ་ནི་མིང་གཞི་རྐྱང་པ་ཙམ་དུ་མ་ཟད། མིང་གཞི་དང་འབྲེལ་བའི་བརྩེགས་འདོགས་ཅན་རྣམས་ལའང་འཇུག་པ་མང་བས། སྤྱིར་ན་སྔོན་འཇུག་གཏན་ནས་མི་ཐོབ་པ་འགའ་ཤས་ཕུད་པའི་མིང་གཞི་རྣམས་ལ་རྐྱང་འདོགས་བརྩེགས་གསུམ་ཅི་རིགས་པའི་སྒོ་ནས་འཇུག་གི་ཡོད་སྟབས་དེ་དག་ནི་གང་ལ་འཇུག་པའི་འཇུག་བྱའི་ཡུལ་ཡིན། དེ་ཡང་སྔོན་འཇུག་སོ་སོའི་འཇུག་ཡུལ་མི་འདྲ་བ་སྣ་ཚོགས་པ་ཡོད་ཀྱང༌། དེ་དག་གང་དྲན་དྲན་དུ་སྦྱར་བ་མིན་པར་སྔོན་འཇུག་གང་དང་གང་གིས། མིང་གཞིའི་རྟགས་གང་དང་གང་ལ་འཇུག་པའི་གཏན་འབེབས་ངེས་ཅན་དུ་མཛད་ཟིན་པ་སྟེ། གང་ལ་འཇུག་པར་བྱེད་ཅེས་ན། ཕོ་ནི་ཕོ་དང་མོ་ལ་འཇུག མོ་ནི་མོ་དང་མ་ནིང་ལ། མ་ནིང་ཡང་ནི་ཕོ་མོ་ལའོ། ཤིན་ཏུ་མོ་ནི་མ་ནིང་དང༌། མོ་དང་ཤིན་ཏུ་མོ་ཉིད་ལའོ། ཞེས་སྔོན་འཇུག་གང་གིས་མིང་གཞི་ག༷ང་ལ༷་འཇུ༷ག་པ༷ར་བྱེ༷ད་ཅེ༷་ན༷། སྔོན་འཇུག་གི་ཕོ༷་བ་ཡིག་གིས་ནི༷་མིང་གཞིའི་ཕོ་དང༷༌། མོ༷འི་ཆ་ཤས་གསུམ་དག་ལ༷་འཇུག་ཆོག་པ་དང༌། སྔོན་འཇུག་གི་མོ༷་འ་ཡིག་གིས་ནི་མིང་གཞི་མོ༷འི་ཆ་ཤས་གཉིས་ད༷ང་མིང་གཞི་མ༷་ནིང་ལ༷་འཇུག་པ། སྔོན་འཇུག་མ༷་ནིང་ག་ད་གཉིས་པོ་ཡ༷ང་འཇུག་ཡུལ་ནི་མིང་གཞི་ཕོ༷་དང་མོའི་ཆ་ཤས་གཉིས་ལའོ༷། །སྔོན་འཇུག་ཤིན༷་ཏུ༷་མོ་མ་ཡིག་གིས་ནི༷་མིང་གཞི་མ༷་ནིང་ད༷ང་མོ་ད༷ང་ཤི༷ན་ཏུ་མོ༷་མ་ཡིག་ཕུད་པ་རང་མཚུངས་ཉི༷ད་ལ༷་འཇུག་པའོ༷། འདིར་མོའི་ཆ་ཤས་གསུམ་དང་གཉིས་ཞེས་བརྗོད་པའི་གསུམ་ནི་མོ་གཤམ་ཚུད་པ་སྟེ། བ་ཡིག་ཕོས་མོ་གཤམ་ར་ལ་འདོགས་ཅན་གྱི་ཚུལ་དུ་འཇུག་པ་ཡོད་པས་ཡིན། གཉིས་ནི་མོ་དང་ཤིན་ཏུ་མོ་གཉིས་སོ། །བ་ལ་སོགས་པས་མིང་གཞི་རྣམས་ལ་ཇི་ལྟར་འཇུག་པའི་ཞིབ་ཆ་ནི་གཤམ་དུ་འབྱུང་ངོ༌།། །།
ལེ་ཚན་བརྒྱ་དང་ལྔ། སྔོན་འཇུག་རྣམས་མིང་གཞི་ལ་འཇུག་པའི་ཁྱད་པར། ༡
སྔོན་འཇུག་རྣམས་མིང་གཞི་ལ་བྱེ་བྲག་ཏུ་འཇུག་པའི་ཁྱད་པར་བཤད་པ་ལ། སྔོན་འཇུག་ཕོ་བ་ཡིག་གིས་མིང་གཞི་ཕོ་དང་མོའི་ཆ་ཤས་གསུམ་ལ་འཇུག་པའི་ཚེ། རྐྱང་པ་ཁོ་ནར་རམ། རྐྱང་འདོགས་རྩེགས་གསུམ་གར་རམ། འདོགས་པ་ཁོ་ན་སོགས་ལ་འཇུག་པའི་ཁྱད་པར་ཡོད་དེ། ཕོ་བ་ཡིག་རྐྱང་པ་ཁོ་ནར་འཇུག་པ་ནི། བཅའ་བཅུ་བཞར་བཞོན་བཤད་བཤོ་སོགས་ལྟ་བུ། ཅ་ཞ་ཤ་རྣམས་ལ་རྐྱང་པ་ཁོ་ནའོ། ཕོ་བ་ཡིག་མིང་གཞི་ལ་རྐྱང་འདོགས་བརྩེགས་གསུམ་གར་འཇུག་པ་ནི། ཀ་ག་གཉིས་ལ་སྟེ། བཀའ་བསྐོར་བཀྲ་བགོ་བསྒོམ་བགྲང་སོགས་ལྟ་བུ། ཕོ་ཡིག་བ་མིང་གཞི་ལ་འཇུག་སྐབས་བརྩེགས་པ་ཁོ་ནར་ཐོབ་པ་ནི། ང་ཇ་ཉ་ན་ཛ་རྣམས་ཏེ། བརྔ་བརྗེ་བརྙན་བསྣན་བརྫུན་སོགས་ལྟ་བུ། ཕོ་བ་ཡིག་མིང་གཞི་ལ་འཇུག་པ་འདོགས་པ་ཁོ་ན་སྟེ། མིང་གཞི་ར་ལ་འཇུག་པ་བརླན་ལྟ་བུ། ཕོ་བ་ཡིག་རྐྱང་བརྩེགས་གཉིས་ལ་འཇུག་པ་ནི། ཏ་ད་ཙ་རྣམས་ཏེ། བཏང་བསྟན་བདེ་བརྡ་བཙན་བརྩམས་པ་སོགས་ལྟ་བུ། ཕོ་བ་ཡིག་རྐྱང་འདོགས་གཉིས་ལ་འཇུག་པ་ནི་ཟ་དང་ས་ལ་སྟེ་བཟོ་བཟློག་བསད་བསྲ་ལྟ་བུའོ། །སྔོན་འཇུག་མ་ནིང་ག་ད་གཉིས་ཀྱིས་མིང་གཞི་ལ་བརྩེགས་པར་འཇུག་པ་མེད་པས། རྐྱང་པ་ཤས་ཆེ་བ་དང༌། ད་ཡིག་ལ་འདོགས་པར་འཇུག་པ་ཡོད་པའི་ཞིབ་ཆ་ནི་མ་ནིང་ག་ཡིག་གི་འཇུག་ཡུལ་ནི། རྐྱང་པའི་ཅ་ཏ་ཙ་ཉ་ད་ན་ཞ་ཟ་ཡ་ཤ་ས་བཅས་ལ་སྟེ། གཅད་གཏོད་གཙོ་གཉེན་གདན་གནོད་གཞི་གཟར་གཡས་གཤམ་གསལ་ལྟ་བུའོ། །མ་ནིང་ད་ཡིག་གིས་འཇུག་ཡུལ་ཀ་པ་ག་བ་ང་མ་རྣམས་ཏེ། དེའི་རྐྱང་པ་ཁོ་ན་ནི་ང་ལ་སྟེ་དངུལ་ལྟ་བུ་དང༌། དེའི་རྐྱང་འདོགས་གཉིས་ཀ་ནི་ཀ་པ་ག་བ་མ་རྣམས་ཡིན་པ། དཀར་དཀྲོགས་དཔུང་དཔྱད་དགའ་དགྲ་དབང་དབྲ་དམྱལ་ལྟ་བུའོ། །། །།
ལེ་ཚན་བརྒྱ་དང་དྲུག སྔོན་འཇུག་རྣམས་མིང་གཞི་ལ་འཇུག་པའི་ཁྱད་པར། ༢

སྔོན་འཇུག་མོ་འ་ཡིག་གིས་མིང་གཞི་ལ་རྐྱང་པ་ཁོ་ནས་འཇུག་ས་ནི། ཇ་ཛ་ཆ་ཐ་ཚ་རྣམས་ལ་སྟེ། འཇལ་འཛིན་འཆང་འཐད་འཚོ་ལྟ་བུ་དང༌། རྐྱང་འདོགས་གཉིས་ཀར་འཇུག་པ་ནི། ག་ད་བ་ཁ་ཕ་རྣམས་ལ་སྟེ་འགོ་འགྲུབ་འདོན་འབར་འབྲུ་་འཁུར་འཁྱུགས་འཕོ་འཕྲོ་སོགས་ལྟ་བུ་ཡིན། འ་ཡིག་མགོ་ཅན་ལ་འཇུག་པ་ནི་མེད་པར་ངེས་སོ། ། སྔོན་འཇུག་ཤིན་ཏུ་མོ་མ་ཡིག་གིས་མིང་གཞི་ལ་གོང་མཚུངས་བརྩེགས་པ་ལ་འཇུག་པ་མེད་ངེས་ལ་རྐྱང་པ་ཁོ་ནར་འཇུག་པ་ནི། ཆ་ཐ་ཚ་ཇ་ད་ཛ་ང་ཉ་ན་རྣམས་ཡིན་ཏེ། མཆུ་མཐོ་མཚན་འཇུག་མདའ་མཛེས་མངོན་མཉན་མནའ་སོགས་ལྟ་བུ་དང་རྐྱང་འདོགས་གཉིས་ཀའི་ཆ་ནས་འཇུག་པ་ནི། ཁ་ག་གཉིས་ལ་སྟེ། མཁས་མཁྱེན་མགར་མགྲོན་ལྟ་བུའོ། །དེ་ལྟར་སྔོན་འཇུག་ཕོ་བ་ཡིག་དང༌། མ་ནིང་ག་ད་གཉིས། འ་མོ། མ་ཤིན་ཏུ་མོ་བཅས་ཀྱི་བྱེ་བྲག་ཏུ་སོ་སོས་མིང་གཞི་རྣམས་ལ་རྐྱང་འདོགས་བརྩེགས་གསུམ་གང་ཡང་རུང་བས་འཇུག་ན། མིང་གཞི་དེ་རང་ལ་འཇུག་པར་གོ་ཆོད་པ་དང༌། དེ་དག་གི་ནང་ནས་རྐྱང་པ་ཁོ་ནས་དང༌། འདོགས་པ་ཁོ་ན། བརྩེགས་པ་ཁོ་ན། རྐྱང་འདོགས་ཀྱི་ཆ་གཉིས་དང་རྐྱང་བརྩེགས་ཀྱི་ཆ་གཉིས། རྐྱང་འདོགས་བརྩེགས་གསུམ་གའི་ཆ་ནས་འཇུག་པ་གང་དང་གང་ཡིན་པའི་བྱེ་བྲག་གསལ་བར་བསྟན་ནས་མདོར་ན་སྔོན་འཇུག་སོ་སོས་མིང་གཞི་སོ་སོར་འཇུག་ཚུལ་ཇི་ལྟར་ཞེ་ན། དཀའ་གནད་གསལ་བའི་མེ་ལོང་གི་ཚིགས་སྡོམ་འདི་ལྟར་ཏེ། ཕོ་ཡིག་བ་ནི་ཀ་ཅ་ཏ། ཙ་ག་ང་ཇ་ཉ་ད་ན། ཛ་ཞ་ཟ་ར་ཤ་སར་འཇུག མ་ནིང་ག་ནི་ཅ་ཏ་ཙ། ཉ་ད་ན་ཞ་ཟ་ཡ་ཤ། སར་འཇུག་མ་ནིང་ད་ཡིག་ནི། ཀ་པ་ག་བ་ང་མར་འཇུག མོ་ཡིག་འ་ནི་ག་ཇ་ད། བ་ཛ་ཁ་ཆ་ཐ་ཕ་ཚར། ཤིན་ཏུ་མོ་ཡི་མ་ཡིག་ནི། ཁ་ཆ་ཐ་ཚ་ག་ཇ་ད། ཛ་ང་ཉ་ན་རྣམས་ལ་འཇུག ཅེས་སྡོམ་བྱས་པ་བློར་ངེས་ན་དགེ་མཚན་ཆེ་བ་ཡིན།། །།
ལེ་ཚན་བརྒྱ་དང་བདུན། གང་གིས་གང་ལ་མི་འཇུག་པའི་རྣམ་བཞག
ཞར་བྱུང་གང་ལ་གང་མི་འཇུག་པའི་རྣམ་བཞག་གསུངས་པ་ནི། རྩ་བ་ལས། ཕོ་ནི་མ་ནིང་ལ་མི་འཇུག མོ་ནི་ཕོ་ལ་འཇུག་པ་མིན། མ་ནིང་རང་ལ་རང་མི་འཇུག རང་གི་སྡེ་དང་ཕྲད་པ་ན། ཕོ་ཡང་མོ་ལ་འཇུག་མི་འགྱུར། མ་ནིང་མོ་ཡང་དེ་བཞིན་ནོ། ཞེས་པ་སྟེ། དེའི་དོན་ནི། སྔོན་འཇུག་གི་ཕོ་ཡིས་ནི༷་མིང་གཞིའི་མ༷་ནི༷ང་ལ༷་མི་འཇུག་པ་སྟེ། བ་ཡིག་གིས་མིང་གཞིའི་དབང་དུ་བྱས་པའི་མ་ནིང་ཁ་ཆ་ཐ་ཚ་ལ་འཇུག་མི་ཆོག་པ་དང༌། སྔོན་འཇུག་མོ༷་ཡིས་ནི༷་མིང་གཞིའི་ཕོ་ལ༷་འཕུལ་གྱི་ཚུལ་དུ་འཇུག་པ༷་མིན་པ་སྟེ། དེའི་ཕྱིར་འ་ཡིག་དང་ཤིན་ཏུ་མོ་མ་ཡིག་གཉིས་ཀྱིས་མིང་གཞིའི་ཕོ་ཡིག་ཀ་ཅ་ཏ་པ་ཙ་རྣམས་ལ་འཇུག་མི་ཆོག་པས་སྦྱར་མི་རུང་བ། སྔོན་འཇུག་མ༷་ནི༷ང་གིས་ནི་ར༷ང་དང་མིང་འདྲ་བའི་མིང་གཞིའི་མ་ནིང་ལ༷་ར༷ང་གིས་མི༷་འཇུག་པ་སྟེ། ག་ད་གཉིས་ཀྱིས་མིང་གཞིའི་མ་ནིང་ཁ་ཆ་ཐ་ཕ་ཚ་ལ་འཇུག་མི་ཆོག་པ། གལ་ཏེ་རང་གི་སྡེ་པ་ནང་ཁུལ་དང་འཕྲད་པ་ན་ཕོ་ཡིན་ནའང་མིང་གཞིའི་མོ་ལ་འཇུག་པར་མི་འགྱུར་ཏེ། དེ་བཞིན་དུ་མ་ནིང་དང་མོ་རིགས་གཉིས་རྣམས་ལ་ཡང་འགྲོ་སྟངས་དེ་བཞིན་ཡིན་ནོ་ཞེས་གསུངས་པས། སྡེ་པ་ནང་ཁུལ་ཕོས་ཀྱང་མོ་ལ་མི་འཇུག་པ་ནི། བས་རང་སྡེའི་མིང་གཞི་ཕོ་པ་ལ་འཕུལ་བྱེད་མི་རུང་བ་སྟེ་རིགས་བསྒྲེའོ། །དེ་ལྟར་རྩ་བ་ལས་གང་ལ་གང་མི་འཇུག་པའི་རིགས་བཞི་སྟེ། ཕོས་མ་ནིང་དང༌། མོས་ཕོ། མ་ནིང་རང་ལ་རང༌། སྡེ་པ་ནང་ཁུལ་མི་འཇུག་པ་བཅས་གསུངས་ཤིང་དེ་དག་དཔྱད་ན་སྔོན་འཇུག་གཏན་མི་ཐོབ་པས་མི་འཇུག་པ་དང་རྟགས་མི་མཐུན་པས་མི་འཇུག་པ་དང་སྡེ་པ་མཐུན་པས་མི་འཇུག་པ་རྣམས་ཀྱི་ནང་གསེས་ཡོད་པའང་ཤེས་དགོས།། །།
ལེ་ཚན་བརྒྱ་དང་བརྒྱད། ཚུལ་ཇི་ལྟ་བུས་འཇུག་པ།
ཇི་ལྟར་འཇུག་པ་བཤད་པའི་སྐབས་སུ་བབས་ནས་ཕོ་ནི་དྲག་པའི་ཚུལ་གྱིས་ཏེ། ཞེས་སོགས་ཀྱིས་བསྟན་ཏེ་ཚིགས་རྐང་དང་པོས། སྔོན་འཇུག་ཕོ༷་བ་ཡིག་ནི༷་རང་གི་འཇུག་ཡུལ་མིང་གཞི་རྣམས་ལ་སྒྲ་རྩོལ་དྲ༷ག་པ༷འི་ཚུ༷ལ་གྱིས་འཇུག་པར་གྱུར་ཏེ༷་ཞེས་དང༌། ཚིགས་རྐང་གཉིས་པས། སྔོན་འཇུག་མ༷་ནིང་ག་ད་གཉིས་ཀྱིས་རང་གི་འཇུག་ཡུལ་རྣམས་ལ། ཕོ་ལས་ཞན་ཅིང་མོ་ལས་དྲག་པའི་བར་མ་སྟེ་ར༷ན་པ༷ར་༼པས་༽འཇུག་པ་ཡིན་པ་བསྟན། ཚིགས་རྐང་གསུམ་པས། སྔོན་འཇུག་མོ་འ་ཡིག་གིས་ནི༷་རང་གི་འཇུག་ཡུལ་ལ་འཇུག་པའི་ཚེ་ན་སྒྲ་རྩོལ་ཞ༷ན་པ༷འི་ཚུལ་ཏེ༷་སྒོ་ནས་འཇུག་པ་བསྟན། ཚིགས་རྐང་བཞི་པས། སྔོན་འཇུག་ཤིན་ཏུ༷་མོ༷་མ་ཡིག་གིས་ནི་རང་གི་མིང་འདྲ་མིང་གཞིའི་ཤིན་ཏུ་མོ་དང་སྒྲ་གདངས་མཉ༷མ་པ༷ས་སོ༷་ཞེས་ཤིན་ཏུ་ལྷོད་ཅིང་ཞན་པའི་སྒོ་ནས་འཇུག་པར་གསུངས་ཡོད། འདིར་དོན་གཉིས་ལ་ངོས་འཛིན་ཁམས་དྭངས་ཤིག་དགོས་ཏེ། དང་པོ་ནི་སྔོན་འཇུག་དང་མིང་གཞི་སྦྱར་ནས་འདོན་པའིསྒྲ་རྩོལ་དྲག་ཞན་ཡིན་གྱི། སྔོན་འཇུག་ཁོ་ན་ལ་དྲག་ཞན་འབྱེད་པ་མིན་པ། གཉིས་པ་ནི་ཤིན་ཏུ་མོ་ནི་མཉམ་པས་སོ། ཞེས་པར་འགྲེལ་བྱེད་སྔ་མ་ཕལ་ཆེ་བར། མཉམ་པ་ནི་ཞན་པ་ལ་ཐད་ཀར་གོ་བ་ལྟ་བུ་ཞིག་གསུངས་ནས་འཐུས་པར་མཛད་པ་ལ་བདག་བློ་ཁ་མ་ཁེངས་ནས་དཔྱད་པའི་ཚེ། སྔོན་འཇུག་ཤིན་ཏུ་མོས་ཇི་ལྟ་བུས་འཇུག་ཅེ་ན། རང་དང་མིང་འདྲའི་མིང་གཞིའི་ཤིན་ཏུ་མོ་ང་ཉ་ན་མ་དང་སྒྲ་མཉམ་པ་སྟེ། ལྷོད་ཅིང་ཤིན་ཏུ་ཞན་པའི་སྒོ་ནས་འཇུག་གོ། ཞེས་ཐོག་མར་འདི་ན་སྨྲས་པ་ལས་ལྷག་པ་ཞིག་མ་བྱུང་ངོ༌།། །།
ལེ་ཚན་བརྒྱ་དང་དགུ། སྒྲའི་འགྱུར་རྐྱེན་ལ་རང་སྟོབས་དང་འཕུལ་སྟོབས་གཉིས་ཡོད་པ།
སྔོན་འཇུག་གི་སྒྲ་རྩོལ་དྲག་པའི་ཚུལ་གྱིས་མིང་གཞི་ལ་འཇུག་པ་སོགས་ཇི་ལྟར་འཇུག་པའི་ཚུལ་བཞི་ལམ་ཙམ་གོང་དུ་སོང་ནས། འོ་ན་སྒྲའི་འགྱུར་བ་དེ་དག་གང་ལ་ངོས་འཛིན་དགོས་སམ་ཞེ་ན། སྔོན་དུའང་ཅུང་ཟད་བཤད་དེ། གཙོ་བོ་སྔོན་འཇུག་དང་མིང་གཞི་ཕྲད་ཅིང་དེ་གཉིས་སྦྱར་བའམ་སྦྲགས་ནས་འདོན་པའི་ཚེ། མིང་གཞི་ལ་སྔར་ཡོད་ཀྱི་རང་སྒྲ་དེར་འགྱུར་བ་ངེས་ཅན་འགྲོ་བ་དཔེར་ན་ག་རྐྱང་དང་མི་འདྲ་བར་འས་ཞུགས་པའི་ག་སྟེ་འགལ་ལྟ་བུ་ལ་མངོན་གསལ་ཆེ་བའི་འགྱུར་བ་ཞིག་ཡོང་བ་བཞིན་ནོ། ། དེ་ཡང་ཡི་གེ་འགའ་ཞིག་ལ་འཕུལ་ཞུགས་པའི་འགྱུར་བ་མངོན་གསལ་ཆེ་ནའང༌། ཁ་ཤས་ལ་ཧ་ལམ་མི་མངོན་པ་ཡིན་པ་ནི། མིང་གཞིའི་རང་སྒྲ་དྲག་ཞན་གྱིས་ཏེ། དྲག་པ་ཕོ་དང༌། དེ་འོག་གི་མ་ནིང་གཉིས་ལ་འཕུལ་ཞུགས་པའི་ཚེ་རང་སྒྲ་དྲག་པ་དང་རན་པའི་ཚུལ་གྱིས་འཇུག་པ་ཡིན་མོད་ཀྱང་དེའི་འགྱུར་བ་ཧ་ཅང་མི་གསལ་བས། དེ་དག་ལ་ཡུལ་སྟོབས་ཀྱིས་སྒྲ་དྲག་པས་སམ། རན་པས་འཇུག་པ་སྟེ་དཔེར་ན། བཀའ་མཁའ་སོགས་ལྟ་བུ་ཡིན། ཡང་མིང་གཞི་མོ་དང༌། དེའི་ཆ་ཤས་ལ་འཕུལ་བྱས་ཚེ་རང་སྒྲ་འགྱུར་བ་མངོན་གསལ་ཆེ་བས་དེ་རིགས་ལ་འདིར་འཕུལ་སྟོབས་ཀྱིས་སྒྲ་ཞན་པས་འཇུག་པའམ། ཤིན་ཏུ་ཞན་པས་འཇུག་པ་ཡིན་ཏེ་དཔེར་ན་འབར་མཛེས་སོགས་ལྟ་བུ་རེད། འོན་ཀྱང་མིང་གཞི་མོ་དང་ཤིན་ཏུ་མོ་ལ་མགོ་ཅན་ཏུ་གྱུར་ཚེ་ཡུལ་སྟོབས་ཀྱིས་སྒྲ་དྲག་པས་འཇུག་པ་ཡིན་གྱི། འཕུལ་སྟོབས་ཀྱིས་ནི་མ་ཡིན་ཏེ། བསྒྲགས་བརྔ་བརླ་སོགས་ལྟ་བུའོ། །དེར་བརྟེན་སྔོན་འཇུག་ཕོ་བ་ཡིག་དང་མ་ནིང་ག་ད་གཉིས་ཀྱི་མིང་གཞི་ལ་འཇུག་སྐབས་ཡུལ་སྟོབས་དང་འཕུལ་གྱི་ཇི་ལྟར་འཇུག་ཚུལ་དབྱེ་བ་ཡོད་ལ། མོ་འ་ཡིག་དང་ཤིན་ཏུ་མོ་མ་ཡིག་མ་ནིང་ལ་འཇུག་སྐབས་དང་མོ་ལ་འཇུག་སྐབས་གཉིས་མི་འདྲ་ཡང་ཤེས་ཐུབ།། །།
ལེ་ཚན་བརྒྱ་དང་བཅུ། སྔོན་འཇུག་རིགས་གསུམ་གྱི་དགོས་པ་གསུམ།
སྔོན་འཇུག་གི་འཇུག་པ་བཞིའི་རྣམ་བཞག་ལས། ཅིའི་ཕྱིར་འཇུག་པར་བཤད་པ་ལ། སྤྱིར་སྔོན་འཇུག་སྦྱར་བའི་དགོས་པ་བཤད་པ་དང༌། བྱེ་བྲག་ཏུ་བྱ་བའི་སྔོན་འཇུག་སྦྱར་བའི་དགོས་པ་བཤད་པ་གཉིས། དང་པོ་ལ་སྤྱིར་སྔོན་འཇུག་དང་རྗེས་འཇུག་སྦྱར་བའི་ལུགས་གཏོད་པ་འདི་ནི་ཀུན་ཏུ་བཟང་པོའི་ཤེས་རབ་ཀྱི་རྩལ་ཁྱད་དུ་འཕགས་པ་ལས་བྱུང་བ་སྟེ་ད་ལྟའང་འདི་ལས་ལྷག་པ་གླིང་འདིར་མེད་དོ། །སྤྱིར་སྔོན་འཇུག་སྦྱར་བའི་དགོས་པ་བཤད་ན་གསུམ་སྟེ། མིང་རྐྱང་ལ་སྦྱར་བའི་དགོས་པ་དང༌། དུས་གསུམ་ཐད་ཀར་མི་སྟོན་པའི་ཁྱད་ཚིག་ལ་སྦྱར་བའི་དགོས་པ། བྱ་བའི་སྔོན་འཇུག་ཏུ་སྦྱར་བའི་དགོས་པའོ། དང་པོ་ནི་དག་ཡིག་རྣམས་སུ་གཏན་ལ་ཕབ་ཟིན་པའམ། ཕྱིས་མིང་ཚིག་ཁ་བསྐོང་རྒྱུའི་མིང་རྐྱང་གི་སྔོན་འཇུག་གཉིས་ཀྱི་འཕུལ་སྦྱར་བའི་དགོས་པ་ནི་དག་བྱེད་མ་ནོར་བ་ཁོ་ནའི་ཆེད་དུ་ཡིན་གྱི། དེ་ལ་དུས་གསུམ་སོགས་ཀྱི་ཀླད་པ་དཀྲུག་དགོས་པ་ཅི་ཡང་མ་མཆིས་ཤིང༌། དག་ཡིག་རྣམས་སུ་གཏན་ཁེལ་ཟིན་པ། རྒྱུད་གཅིག་པར་བདག་དང༌། རྒྱུད་ཐ་དད་པར་གཞན་ཞེས་བརྗོད་པའི་སྔོན་འཇུག་ཕོ་བ་དང་མ་ནིང་ག་གཉིས་ལྟ་བུ་དང༌། ཕྱིས་ཁ་བསྐོང་རྒྱུ་ཞེས་པ་ད་ལྟ་བོད་ཡིག་ནང་དུ་མིང་ཚིག་གསར་པ་བསྣན་དགོས་པ་བྱུང་ཚེ་དེ་ཚོའི་ཁོངས་སུ་སྔོན་འཇུག་ཡོད་ནའོ། །གཉིས་པ་དུས་གསུམ་ཐད་ཀར་མི་སྟོན་པའི་ཁྱད་ཚིག་ལ་སྦྱར་བའི་དགོས་པ་ནི་དག་བྱེད་མ་ནོར་བའི་སྒོ་ཁྲེས་ཁྱད་པར་གསལ་བའི་ཆེད་དུ་སྦྱར་བ་སྟེ། དོ་དག་དུས་གསུམ་ཐད་ཀར་མི་སྟོན་ཞེས་པ་ནི་ཚིག་གྲོགས་ལ་བརྟེན་ན་མ་གཏོགས་རང་རྐྱ་འཕེར་བས་དུས་གསུམ་མི་སྟོན་པ་ལ་བྱ་སྟེ། དེ་ན་བྱ་ཚིག་དང་ཁྱད་པར་འབྱེད་ཆོས་ཀྱང་ཡིན་པ་དཔེར་ན། མཛེས་ཟིན། མཛེས་བཞིན། མཛེས་རྒྱུ་ཡིན་ལྟ་བུ་བརྗོད་ཐབས་མེད་པས། མཛེས་པར་བྱས། མཛེས་པར་བྱེད། མཛེས་པར་བྱ་ལྟ་བུས་མཚོན་དགོས་པ་ལྟར། མཁས་མཆོག་བཟང་སོགས་ཀྱང་དེ་བཞིན་གྱི་ཕྱིར། དེ་རིགས་ཀྱི་སྔོན་འཇུག་མ་སོགས་སྦྱར་བ་ནི་གོང་ལྟར་དག་བྱེད་མ་ནོར་བར་ཁྱད་པར་སྟོན་པའི་དགོས་པ་བསྒྲུབ་ཀྱི། དུས་གསུམ་དང་འབྲེལ་བ་མེད་དོ། །བྱ་བའི་ཚིག་གི་སྔོན་འཇུག་སྐོར་གཤམ་དུ་འབྱུང་བར་འགྱུར་བས། སྔོན་འཇུག་རིགས་གསུམ་ཡོད་པ་མཁྱེན་པར་མཛོད་ཅིག གཞན་ཡང་སྔོན་འཇུག་སྦྱར་བ་འགའ་ཤས་སྐབས་རེ་མིང་དང་སྐབས་རེ་བྱ་བར་འགྲོ་བ་དཔེར་ན་མཚོན་བྱ་དང༌། མཚོན་ཆ་གཉིས་མཚོན་ཞེས་མཚུངས་པ་ལྟ་བུ་རྣམས་ནི་སྐབས་དོན་སྦྱར་དགོས།། །།
ལེ་ཚན་བརྒྱ་དང་བཅུ་གཅིག བྱ་བའི་སྔོན་འཇུག་གི་ཅིའི་ཕྱིར་འཇུག་པའི་རྩ་བའི་ཚིགས་འགྲེལ།
བྱ་བའི་སྔོན་འཇུག་གི་དགོས་པ་བཤད་པ་ཅིའི་ཕྱིར་འཇུག་པའི་གཙོ་གནད་ཡིན་པའི་ཕྱིར། དེ་འཆད་པ་ལ་གཉིས། རྩ་བའི་སྤྱི་སྡོམ་དང༌། དེ་ལས་འཕྲོས་པའི་དོན་རྒྱས་པར་བཤད་པའོ། །དང་པོ་རྩ་བའི་སྤྱི་སྡོམ་ནི། ཅིའི་ཕྱིར་འཇུག་པར་བྱེད་ཅེ་ན། ཕོ་ནི་འདས་དང་གཞན་བསྒྲུབ་ཕྱིར། མ་ནིང་གཉིས་ཀ་ད་ལྟར་ཆེད། མོ་ནི་བདག་དང་མ་འོངས་ཕྱིར། ཤིན་ཏུ་མོ་ན་མཉམ་ཕྱིར་རོ། ཞེས་པའི་བར་གྱིས་མདོར་བསྟན་ཏེ། ཚིགས་རྐང་དེ་དག་གཞུང་འཛུགས་པ་ལ་ཤིན་ཏུ་གནད་ཆེ་བའི་ཕྱིར་ཚིགས་རྐང་རེ་རེ་ནས་འགྲེལ་བར་བྱ་སྟེ། ཚིགས་རྐང་དང་པོ་ཅི༷འི་ཕྱིར་འཇུག་པ༷ར་བྱེ༷ད་ཅེ༷་ན༷། ཞེས་བྱ་བའི་སྔོན་འཇུག་རྣམས་དགོས་པ་ཅིའི་ཕྱིར་མིང་གཞི་ལ་འཇུག་པར་བྱེད་པ་ཡིན་ཅེ་ན་ཞེས་དྲིས་ལན་མཐུད་པའི་མཚམས་སྦྱོར་བ་བྱས། ཚིགས་རྐང་གཉིས་པ། ཕོ་ནི་འདས་དང་གཞན་བསྒྲུབ་ཕྱིར། ཞེས་པས་སྔོན་འཇུག་ཕོ་བ་ཡིག་གིས་ནི་དུས་གསུམ་ལས་དུས་འདས་པ་དང༌། དངོས་པོ་བདག་གཞན་གཉིས་ལས་གཞན་བསྒྲུབ་པའི་ཕྱིར་མིང་གཞི་རྣམས་ལ་འཇུག་པ། ཚིགས་རྐང་གསུམ་པ། མ་ནིང་གཉིས་ཀ་ད་ལྟར་ཆེད། ཅེས་པས་སྔོན་འཇུག་མ་ནིང་ག་ད་གཉིས་ནི་བདག་གཞན་གཉིས་ཀ་དང་དུས་ཀྱི་ད་ལྟ་བ་བསྒྲུབ་པའི་ཆེད་དུ་སྦྱར་བ། ཚིགས་རྐང་བཞི་པ། མོ་ནི་བདག་དང་མ་འོངས་ཕྱིར། ཞེས་སྔོན་འཇུག་མོ་འ་ཡིག་ནི་དངོས་པོ་བདག་དང་དུས་ཀྱི་དབང་དུ་མ་འོངས་པ་བསྒྲུབ་པའི་ཕྱིར་སྦྱར་བ། ཚིགས་རྐང་ལྔ་པ། ཤིན་ཏུ་མོ་ནི་མཉམ་ཕྱིར་རོ། ཞེས་པས་ཤིན་ཏུ་མོ་མ་ཡིག་ནི་དུས་གསུམ་བདག་གཞན་རྣམས་ཤེད་མཚུངས་མཉམ་པའི་སྒོ་ནས་དེ་དག་བསྒྲུབ་ཕྱིར་སྦྱར་རོ། །ཞེས་སོ།། །།
ལེ་ཚན་བརྒྱ་དང་བཅུ་གཉིས། བདག་གཞན་སྐོར་གྱི་བཤད་པ་བརྒྱད་མདོར་བསྟན་པ།
གོང་གསལ་མདོར་བསྟན་པའི་ཚེ་ན་བདག་གཞན་དང་དུས་གསུམ་སྟེ། བྱ་བའི་སྔོན་འཇུག་གིས་བསྒྲུབ་པར་བྱ་བའི་བསྒྲུབ་བྱའི་དོན་རྣམ་པ་ལྔ་ཡི་ཐ་སྙད་ཙམ་གསུངས་པ་ལས་ཞིབ་ཆ་མ་མཛད་པ་ལ་ཕྱིས་ཀྱི་མཁས་དབང་རྣམ་པས་སྐབས་འདིར་བདག་གཞན་དུས་གསུམ་གྱི་བྱེ་བྲག་རབ་ཏུ་ཕྱེ་བའི་སྒོ་ནས་བཤད་པའི་སྲོལ་གཏོད་དེ་ལོང་བ་མིག་འབྱེད་ཀྱི་བཀའ་དྲིན་ཆེ་བ་ལགས། ། དེ་ལ་ཡང་དངོས་པོ་བདག་གཞན་བཤད་པ་དང་དུས་གསུམ་བཤད་པའོ། །དང་པོ་དངོས་པོ་བདག་གཞན་བཤད་པ་ལ། སྐབས་འདིར་དངོས་པོ་ཞེས་བརྗོད་པ་ནི། བྱ་བྱེད་དང་འབྲེལ་ཅིང༌། མཐོང་ཐོས་དྲན་རེག་གི་ཆ་གང་རུང་ནས་ངོས་གཟུང་རྒྱུ་ཡོད་པ་ལ་དངོས་པོ་ཞེས་པའི་ཐ་སྙད་མཛད་ཀྱི། རྟག་དངོས་གཉིས་ཀྱི་དངོས་པོ་ལ་ནི་མིན་པ་འདྲ། བདག་གཞན་གྱི་དོན་དཔྱིས་ཕྱིན་པ་རྟོགས་པའི་ཆེད་དུ། འདིར་བདག་གཞན་གཉིས་དང་འབྲེལ་ཡོད་འགངས་ཆེ་བ་རྣམས་གཅིག་ནས་བརྒྱད་ཀྱི་བར་དུ་རིམ་པ་ལྟར་བསྒྲིགས་ནས་གསལ་བར་བྱེད་པའི་ཐབས་ཀྱིས་བཤད་དེ། བརྒྱད་གང་ཞེ་ན། བྱ་བའི་ཚིག་གི་གོ་དོན་ཕྱོགས་གཅིག་ཏུ་བཤད་པ། བྱེད་པོ་དངོས་ཞུགས་ཡིན་མིན་གཉིས་བཤད་པ། བྱ་བྱེད་ལས་གསུམ་གྱི་སྐོར་བཤད་པ། དངོས་པོ་གཞན་གྱི་ཆར་གཏོགས་པའི་བྱ་ཡིག་ཅན་བཞི་བཤད་པ། བྱེད་ལས་ཐ་དད་མ་དད་སོགས་ལྔ་བཤད་པ། བདག་དང་འབྲེལ་བའི་བྱེད་ཡིག་ཅན་དྲུག་བཤད་པ། བྱ་བྱེད་ལས་གསུམ་དོ་མཉམ་མི་མཉམ་གྱི་རིགས་བདུན་བཤད་པ། བྱེད་ལས་ཐ་མི་དད་པའི་བྱ་ཚིག་རིགས་བརྒྱད་བཤད་པ་རྣམས་སོ། །བཤད་པ་བརྒྱད་པོ་དེ་དག་ལ་བརྟེན་ན་བདག་གཞན་གཉིས་ཀྱི་དོན་ཇི་ལྟ་བ་རྟོགས་ཏེ་ལོག་སྨྲ་ཚར་གཅོད་པ་དང་མཁས་པ་མགུ་བ་བསྐྱེད་པར་འགྱུར་རོ།། །།
ལེ་ཚན་བརྒྱ་དང་བཅུ་གསུམ། གཅིག་བཤད༌།
བྱ་བའི་ཚིག་གི་གོ་དོན་ཕྱོགས་གཅིག་ཏུ་བསྡེབས་པའི་བཤད་པ་ནི། མདོར་བསྡུས་ཀྱི་བསྟན་པ་དང༌། ཁྱད་པར་འབྱེད་དེ་བསྟན་པ་གཉིས་ལས། དང་པོ་སྡོམ་གྱིས་བསྟན་ཏེ། བྱ་ཚིག་ཅེས་པ་བྱེད་པོའི་སྒོ་གསུམ་གྱི། །གཡོ་དང་འགུལ་དང་མངོན་པར་ཕྱོགས་པ་འམ། །ཡང་ན་བྱེད་པ་བྱེད་ཐབས་ལ་སོགས་པས། །ཡུལ་ལ་བྱ་བ་གང་ཞིག་སྤེལ་བ་སྟེ། །སྐབས་འགར་བྱེད་པོ་སེམས་མེད་ཡིན་ཡང་སྲིད། །དེ་འདྲའི་རིགས་ལ་བྱེད་ལས་ཐ་དད་མང༌། །གཞན་ཡང་རང་བཞིན་རྣམ་པ་འགྱུར་བ་དང༌། །གསར་སྐྱེས་ཐོན་འབྱུང་ལྷུན་གྱིས་གྲུབ་པའི་ལས། །གོ་བར་བྱེད་ན་བྱ་ཚིག་ཡིན་པར་འདོད། །ཅེས་བྱེད་པོ་ངོས་འཛིན་རྒྱུ་ཡོད་མེད་ཀྱི་བྱ་ཚིག་རིགས་གཉིས་བཤད་དེ། བྱེད་པོ་ངོས་འཛིན་རྒྱུ་ཡོད་པའི་དབང་དུ་བཏང་ན། དེའི་ལུས་ཀྱི་འགུལ་སྐྱོད་དང༌། ངག་གི་སྨྲ་བརྗོད། ཡིད་ཀྱི་འཆར་སྣང་འཚོན་པའི་འགྲོ་བཤད་བསམ་སོགས་མཐའ་ཀླས་པ་དང༌། སེམས་མེད་ཀྱི་བྱེད་པོས་བྱས་པའང་དེའི་ཕྱོགས་མཐུན་དུ་བསྡུ་དགོས་པ་དང༌། ཡང་ས་གས། ཆུ་རྒྱས། མེ་ཏོག་བཞད། རླུང་གཡོས་ལྟ་བུའི་རང་བྱུང་ཁམས་ཀྱི་འགྱུར་ལྡོག་འཆར་སྣང་སྣ་ཚོགས་པ་བྱེད་པོ་འདི་ཡིན་མེད་པ་རྣམས་ཀྱང་བྱ་ཚིག་ཏུ་ལྡི་རབས་ནས་བཞེད་པ་སྟེ། དེ་གཉིས་ཀྱི་སྟེང་ཁྲེས་བྱ་ཚིག་གང་ཡིན་ཤེས་དགོས་ཀྱི། བྱ་ཚིག་གང་ཡིན་ཀྱང་མ་ཤེས་པའི་གོང་བདག་གཞན་དུས་གསུམ་གྱི་ཟུར་ཙམ་ཡང་ཟིན་ཐབས་མེད་པས་གཞིའི་ཤེས་བྱ་འདི་ལ་རེམས་ཤིག །མིང་རྐྱང་དང་བྱ་ཚིག་གི་ཁྱད་པར་འབྱེད་ན་ཐབས་འདིའང་སྤྱད་ཆོག བྱ་ཚིག་ལ་དགག་སྒྲ་མ་མི་ཐོག་མར་སྦྱར་རུང་གི་ མིང་ལ་དེ་ལྟར་མི་རུང་བ་དཔེར་ན། མ་འགྲོ་མི་བྱ་ལྟ་བུ་རུང་ཡང༌། མ་བུམ་པ། མི་ཀ་བ་སོགས་མི་རུང་བ་དང༌། ཨི་ལྡན་ལྔ་ལས་མིང་མཐའི་པ་བ་དང་འགྲོགས་པའི་འི་སྒྲ་དེ་ཐག་ཏུ་སྦྱར་རུང་གི། ཀྱི་གྱི་གི་ཡི་རྣམས་ཚིག་གྲོགས་ཀྱིས་བར་དུ་མ་ཞུགས་པར་སྦྱར་མི་རུང་བ་ནི་བྱ་ཚིག་སྟེ། དཔེར་ན། བརྩམས་པའི། སྦྱར་བའི་ཞེས་སོགས་རུང་ལ་བརྩམས་ཀྱི། སྦྱར་གྱི་སོགས་མི་རུང་བ་ལྟ་བུ་དང༌། མིང་རྐྱང་ལ་ནི། ཤིང་གི། རྡོ་ཡི། བོད་ཀྱི། གཞན་གྱི་སོགས་ཐད་ཀར་སྦྱར་རུང་བ་ལྟ་བུས་མིང་དང་བྱ་ཚིག་གི་ཁྱད་པར་འབྱེད་ནུས་ཤིང༌། སྤྱིར་བཏང་གི་ཁྱད་ཚིག་དང་བྱ་ཚིག་གི་ཁྱད་པར་ནི་གོང་གསལ་ལྟར་དུས་གསུམ་གྱི་ཚིག་ནུས་ཅན་ཟིན་བཞིན་རྒྱུ་གསུམ་དེ་མ་ཐག་ཏུ་སྦྱར་ནུས་མ་ནུས་ཀྱི་འབྱེད་ཐུབ་བོ།། །།
བྱ་བའི་ཚིག་རྣམ་པར་དབྱེ་བ། ལྷན་ཐབས་ཀློག་བྱེད་༡༤
སྨྲ་བའི་དབང་ཕྱུག་གང་དེས་ཤིས་པ་སྩོལ། །བྱ་བའི་ཚིག་གི་བཤད་པ་ཅུང་ཟད་སྤྲོ། །བྱ་ཚིག་ཅེས་པ་བྱེད་པོའི་སྒོ་གསུམ་གྱིས། །གཡོ་དང་འགུལ་དང་མངོན་པར་ཕྱོགས་པའམ། །ཡང་ན་བྱེད་པ་རྒྱུ་རྐྱེན་ཅི་རིགས་པས། །བྱེད་པོའི་གནས་ནས་བྱ་བ་བསྒྲུབ་པ་སྟེ། །སྐབས་འགར་བྱེད་པོ་སེམས་མེད་ཡིན་ཀྱང་སྲིད། །གཞན་ཡང་འཕོ་འགྱུར་སྐྱེ་དང་འཕེལ་བའི་ལས། །བྱེད་པོར་མ་བལྟོས་རང་བཞིན་འགྱུར་བ་རྣམས། །བྱ་ཚིག་ཡིན་པར་སྔར་བྱོན་མཁས་རྣམས་བཞེད། །དེ་ཕྱིར་སྐྱེས་བུས་རྩོལ་དང་མ་རྩོལ་བའི། །རྐྱེན་གྱིས་འགྱུར་བའི་སྣང་བ་ཇི་སྙེད་པ། །བྱ་བའི་དུས་ཀྱི་གསལ་བྱེད་རྒྱུ་བཞིན་ཟིན། །ཐད་ཀར་སྦྱར་ན་བདེ་བ་བྱ་ཚིག་ཡིན། །དཔེར་ན་གཅད་རྒྱུ་གཅོད་བཞིན་བཅད་ཟིན་དང༌། །འཆར་རྒྱུ་འཆར་བཞིན་ཤར་ཟིན་ལྟ་བུའོ། །རང་ལ་ཐད་ཀ་སྦྱར་དུ་མི་རུང་བར། ཚིག་གྲོགས་བརྟེན་ཏེ་དུས་གསུམ་དབྱེ་བ་ཙམ། །བྱ་ཚིག་ཡིན་ལོ་སྨྲས་པ་འཁྲུལ་བའི་གཞི། །དཔྱད་པ་མི་བཟོད་གཏམ་དེ་སྤོངས་འཚལ་ལོ། །ཁྱད་ཚིག་རྣམས་ལས་བྱ་བའི་ཚིག་ཡིན་མིན། །རྒྱུ་བཞིན་ཟིན་གསུམ་སྦྱར་བས་རྟོགས་པར་འགྱུར། །མིང་དང་ཁྱད་ཚིག་འབྱེད་པའི་ཐབས་ཡོད་དེ། །དགག་སྒྲ་མ་མི་ཐོག་མར་སྦྱར་རུང་དང༌། །ཨི་ལྡན་ལྔ་ལས་འི་སྒྲ་ཁོ་ན་དང༌། །གསུམ་པའི་རྐྱེན་གྱིས་འདྲེན་པའི་བྱ་བ་དང༌། །དུས་གསུམ་དབྱེ་བར་ནུས་པ་ཡིན་མིན་བཅས། །མིང་དང་ཁྱད་ཚིག་འབྱེད་པའི་མེ་ལོང་ཡིན། །བྱ་ཚིག་དུས་གསུམ་ཐད་ཀར་དབྱེ་ནུས་ཀྱང༌། །ཁྱད་ཚིག་གཞན་རྣམས་དེ་ལྟར་མི་ནུས་པས། །བྱ་བའི་ཚིག་དང་དེ་ལས་གཞན་པ་རྣམས། །མ་འདྲེས་སྤུ་རིས་འབྱེད་པ་མཁས་པའི་ལུགས། བྱ་བའི་ཚིག་རྣམ་པར་དབྱེ་བ་ཞེས་བྱ་བ་ཚིགས་སུ་བཅད་པ་རྫོགས་སོ།། །།
ལེ་ཚན་བརྒྱ་དང་བཅུ་བཞི། གཉིས་བཤད།
བྱེད་པོ་དངོས་ཞུགས་ཡིན་མིན་གཉིས་བཤད་པ་ལ་བྱེད་པོ་དངོས་སུ་ཞུགས་པ་དང༌། མ་ཞུགས་པའི་སྐོར་གཉིས་ཡོད་པས་དང་པོ་དངོས་ཞུགས་ནི། བྱེད་པོ་འདིས་བྱས་སམ། བྱེད་བཞིན་བྱ་རྒྱུ་ཡིན་པར་ངོས་གཟུང་རྒྱུ་ཡོད་ན་དངོས་ཞུགས་སུ་འདོད་དེ། དེའི་ཕྱིར་བྱེད་པོ་དངོས་ཞུགས་ལ་ནི་འདས་པའི་བྱེད་པོ་དངོས་ཞུགས་དང༌། ད་ལྟར་གྱི་བྱེད་པོ་དངོས་ཞུགས། མ་འོངས་པའི་བྱེད་པོ་དངོས་ཞུགས་གསུམ་དུ་འགྱུར་ཏེ། དང་པོ་འདས་པའི་བྱེད་པོ་དངོས་ཞུགས་ནི། སུམ་རྟགས་ཀྱི་རྩ་བ་ཐོན་མི་སཾ་བྷོ་ཌས་མཛད་ལྟ་བུ་མཛད་པ་པོས་མཛད་དུ་ཟིན་པའི་ཕྱིར་རོ། གཉིས་པ་ད་ལྟར་གྱི་བྱེད་པོ་དངོས་ཞུགས་ནི། ཤིང་མཁན་གྱིས་ཤིང་གཅོད་བཞིན་འདུག་གོ་ལྟ་བུ་སྟེ་གཅོད་པ་པོས་གཅོད་པའི་བྱ་བ་སྤེལ་བཞིན་པས་སོ། གསུམ་པ་མ་འོངས་པའི་བྱེད་པོ་དངོས་ཞུགས་ཞེས་པ་བྱེད་པོ་གང་ཡིན་པ་དེ་རང་ལ་གཏན་ཁེལ་ནས་གཞན་དུ་མི་འགྱུར་ཞིང་དེས་བྱ་བ་གང་ཞིག་བརྩམ་རྒྱུར་ལྡོག་ཏུ་མེད་པ་ཞིག་ཡིན་དགོས་ཏེ། མི་ཕམ་མགོན་གྱིས་རྡོ་རྗེ་གདན་དུ་ཆོས་ཀྱི་འཁོར་ལོ་བསྐོར་བར་འགྱུར་རོ་ལྟ་བུའམ་བསྐོར་བར་ངེས་སོ་ལྟ་བུ་ཡིན། །བྱེད་པོ་དངོས་སུ་མ་ཞུགས་པ་ཞེས་པ་ལའང་ཞིབ་པར་ན། སྐབས་ཐོག་མི་མངོན་པ་དང༌། གཏན་ནས་མེད་པ་དང༌། བྱེད་པོའི་བློའི་གཡོ་བ་སྔོན་དུ་མ་སོང་བ་དང་གསུམ་ཡོད་དེ། སྐབས་ཐོག་མི་མངོན་པ་ཞེས་པ་ནི་འཁོར་ལོ་བསྐོར་ཏེ་འཁོར་ཞེས་པའི་ཚེ་ན་ཐོག་མར་བྱེད་པོས་བསྐོར་ཀྱང༌། འཁོར་བའི་བྱ་བ་དེ་རང་ལ་སྐབས་ཐོག་བྱེད་པོ་མི་མངོན་ཅིང་མེད་པ་ལྟ་བུ། དུང་བུས་ནས་སྒྲ་གྲགས་སོགས་ཀྱང་དེ་བཞིན་ཏེ་སྒྲ་བར་སྣང་དུ་གྲགས་པ་དེ་རང་ལ་བྱེད་པོ་འདི་ཞེས་བྱ་བ་མེད་པ་བཞིན་ནོ། བྱེད་པོ་གཏན་ནས་མེད་པ་ནི་རང་བཞིན་གྱི་བྱ་བའང་ཟེར་ཏེ། ཉི་མ་ཤར། ལོ་ཏོག་སྨིན་སོགས་ལྟ་བུ་ཤར་བ་པོ་དང་སྨིན་པ་པོ་ལོགས་སུ་ངོས་གཟུང་རྒྱུ་མེད་པ་སྟེ་སླའོ། བྱེད་པོའི་བློའི་གཡོ་བ་སྔོན་དུ་མ་སོང་བ། མི་ཞིག་སྣང་མེད་དུ་མིག་གདང་མ་ཐག་སྤྲིན་པ་མཐོང་ན། དེ་འདྲའི་མཐོང་བ་ནི་བློའི་གཡོ་བའམ་སྐུལ་སློང་གང་ཡང་སྔོན་དུ་མ་སོང་བ་ཉིད་ཀྱི་ཕྱིར་བྱེད་པོ་མ་ཞུགས་པ་ཉིད་དུ་འདོད་དེ་དེ་བཞིན་རིགས་བསྒྲེའོ།། །།
ལེ་ཚན་བརྒྱ་དང་བཅོ་ལྔ། གསུམ་བཤད། སྟོད་ཆ

བྱ་བྱེད་ལས་གསུམ་གྱི་སྐོར་བཤད་པ་ལ། སྐབས་འདིའི་བྱ་ཞེས་པ་བྱ་བ་ཐམས་ཅད་ལ་མ་ཡིན་གྱི། བྱ་བ་སྐོར་གཅིག་ཚང་ཞིང༌། དེའི་ཟླས་དབྱེ་བའི་བྱེད་དང་ལས་གཉིས་ངོས་གཟུང་རྒྱུ་ཡོད་པ་ལ་གོ་དགོས་སྟབས། བྱེད་པོ་དངོས་ཞུགས་མིན་པའི་རང་བཞིན་བྱ་ཚིག་ཐམས་ཅད་ལ་བྱ་བྱེད་ལས་གསུམ་གང་ཡིན་གྱི་ཚོལ་ཞིབ་བྱ་ན་ངལ་བའི་རྒྱུ་སྟེ་མི་དགོས་ཤིང༌། བྱེད་པོ་ཞུགས་པ་ཡིན་ཡང་བྱེད་ལས་ཐ་དད་དུ་མེད་ན། དེའི་རིགས་ཀྱང་འདི་ཁོངས་ནས་དབྱུང་བར་བྱ་བ་ཡིན། །འོ་ན་བྱ་བ་སྐོར་གཅིག་ཅེས་གང་ལ་བརྗོད་ཅེ་ན། འདི་ལྟར་ཏེ། བྱེད་པའི་ལས་དང༌། བྱ་བའི་ལས། མཐར་གྱི་བྱ་བ་བཅས་དེ་གསུམ་རིམ་པར་བརྒྱུད་པའི་བྱ་བ་ཞིག་ལ་བྱ་བ་སྐོར་གཅིག་གམ། ཡང་ན་ཆ་ཚང་བའི་བྱ་བ་ཞེས་བརྗོད་དེ་བྱ་བྱེད་ལས་གསུམ་བྱ་བ་ནི་དེ་ཁོ་ནའོ། །གཞི་གཅིག་ལ་དཔེ་བླངས་ན་བྱེད་པའི་ལས་དང༌། བྱ་བའི་ལས། མཐར་གྱི་བྱ་བ་བཅས་ཇི་ལྟར་ངོས་འཛིན་ཞེ་ན་ཤིང་གཅོད་པའི་ཚེ། ཤིང་མཁན་གྱིས་རྒྱུད་ལ་སྐུལ་སློང་སྐྱེ་བ་ནས། ཤིང་ཡོད་སར་འགྲོ་བ། སྟ་རེ་ལག་ཏུ་བཟུང་བའམ་འཕྱར་བ་ཡན་ནི་བྱེད་པ་པོ་ལ་ཡོད་པའི་ལས་སམ། བྱེད་པོ་དང་འབྲེལ་བའི་ལས་སམ། བྱེད་པའི་ལས་ཅེས་བརྗོད་པ་སྟེ་བྱ་བ་སྐོར་གཅིག་ལ་མཚོན་ན་དེ་ནི་གོ་རིམ་དང་པོ་ཡིན། །ཤིང་མཁན་གྱིས་སྟ་རེ་བསྣུན་པའམ་བཏབ་པའི་དབང་གིས། ཤིང་ལ་སྟ་ཁམ་ཐོན་པ་ཙམ་དུ་བྱ་བའི་ལས་འབྱུང་སྟེ། ཁམ་ཇི་ཟབ་ཏུ་སོང་ནས་ཤིང་དུམ་བུར་མ་ཆད་གོང་གི་བྱ་བ་རྣམས་ལ་བྱ་བའི་ཡུལ་ལ་ཡོད་པའི་ལས་སམ། བྱ་བའི་ཡུལ་དང་འབྲེལ་བའི་ལས་སམ། བྱ་བའི་ལས་ཞེས་བརྗོད་དེ། དེ་ནི་བྱ་བ་སྐོར་གཅིག་གི་གོ་རིམ་གཉིས་པ་ཡིན། །བྱེད་པའི་ལས་དང་བྱ་བའི་ལས་ཀྱི་རིམ་པ་གཉིས་བརྒྱུད་ཅིང༌། དེའི་དབང་གིས་གཅད་བྱའི་ཤིང་དུམ་བུ་ཆད་པ་དེ་ནི་བྱ་བ་སྐོར་གཅིག་གིས་གོ་རིམ་གསུམ་པ་སྟེ། མཐར་གྱི་བྱ་བའམ། བྱ་བྱེད་ལས་གསུམ་གྱི་བྱ་བ་ཞེས་བྱ་སྟེ་དེ་ལྟ་བུའི་བྱ་བ་ལ་བཅད་ཟིན་གྱི་ཐ་སྙད་དང་གཅོད་བཞིན་པ་དང་གཅད་རྒྱུའི་ཐ་སྙད་འཇུག་གི་གཅོད་པ་པོའི་བྱེད་པའི་ལས་དང༌། ཡུལ་གྱི་བྱ་བའི་ལས་གཉིས་ལ་བྱ་བ་སྐོར་གཅིག་གི་འདས་པ་སོགས་ཀྱི་ཐ་སྙད་མི་འཇུག་པའི་ཕྱིར། དེས་ཀྱང་ཤན་འབྱེད་སླའོ།། །།
ལེ་ཚན་བརྒྱ་དང་བཅུ་དྲུག གསུམ་བཤད། བར་ཆ
བྱ་བྱེད་ལས་གསུམ་གྱི་བྱེད་པའི་སྐོར་ལ། སྐབས་འདིར་བྱེད་ཅེས་པ་བྱ་བ་སྐོར་གཅིག་གང་ཡིན་པ་དེའི་བྱེད་པ་པོ་དང༌། དེའི་བྱེད་པ་གཉིས་ལ་འཇོག་པ་ཡིན་ཏེ། འདི་ལ་བྱེད་པོ་དང༌། བྱེད་པ། བྱེད་པོ་དང་བྱེད་པའི་འབྲེལ་བ། བདག་དོན་གཙོ་ཕལ་བཤད་པ་དང་བཞི་ཡོད། ། དང་པོ་བྱེད་པ་པོ་ནི། གང་ཟག་ཡིན་པའི་སྲོག་ལྡན་གྱི་བྱེད་པོ་དང༌། གང་ཟག་མ་ཡིན་པའི་སྲོག་མེད་ཀྱི་བྱེད་པོ། གཞུང་དོན་རྒྱ་ཆེ་བའི་བྱེད་པོ་འདོད་ཚུལ་གསུམ་འབྱུང་བ་ལས། སྐབས་འདིའི་བྱ་བྱེད་ལས་གསུམ་གྱི་བྱེད་ཅེས་པ་བྱ་བ་སྐོར་གཅིག་འབྲེལ་དགོས་པ་ཡིན་པས། གང་ཟག་ཡིན་པའི་སྲོག་ལྡན་གྱི་བྱེད་པོ་ཁོ་ན་ལ་འདིའི་བྱེད་ཅེས་པར་འཇོག་གི་ གཞན་གཉིས་ལ་ནི་མིན་ཏེ། དེ་དག་ལ་བྱེད་པའི་ཐ་སྙད་དང༌། བྱ་ལས་བྱེད་ལས་ཀྱི་ཐ་སྙད་མེད་པས་སོ། སྲོག་མེད་ཀྱི་བྱེད་པོ་ནི་རྡོས་ལམ་བཀག་ཅེས་པའི་རྡོ་ཕ་བོང་དེར་འཇོག་པ་ལམ་བཀག་པར་བྱེད་པ་ཙམ་གྱིས་བཞག་པ་ཡིན། གཞུང་དོན་རྒྱ་ཆེ་བའི་བྱེད་པོའི་འདོད་ཚུལ་ཡང་དཔེར་ན་མཁན་པོ་དཔལ་བརྩེགས་ཀྱི་གནས་བརྒྱད་ཆེན་མོའི་འགྲེལ་པར། འདི་ལྟར་འབྲས་ཆན་འཚེད་པའི་བྱེད་པ་པོ་ལྷ་སྦྱིན་ཡིན་པ་དང་འདྲ་བར་ཉོན་མོངས་སྐྱེད་པའི་བྱེད་པ་པོ་ཚུལ་བཞིན་མ་ཡིན་པའི་ཡིད་ལ་བྱེད་པ་ཡིན་པ་དང༌། ལམ་སྐྱེ་བའི་བྱེད་པ་པོ་ཆོས་རྒྱུ་འབྲས་ལ་ཡིད་ཆེས་ལྟ་བ་དང༌། རྣམ་པར་ཤེས་པ་སྐྱེ་བའི་བྱེད་པ་པོ་འདུ་བྱེད་སེམས་པ་ཡིན་པ་ལྟ་བུ་ནི་དངོས་པོའི་ངོ་བོའི་ཚིག་ཅེས་བྱའོ། ཞེས་པ་ལྟ་བུ་དང༌། མཚན་ཉིད་གཞུང་ཆེན་མོར་བྱེད་པོའི་གསུང་ཚུལ་ཇི་སྙེད་ཅིག་འབྱུང་བ་རྣམས་སོ། བྱེད་པ་ཞེས་པ་ནི། བྱེད་པོས་བྱ་བ་ལ་སྦྱོར་བའི་ཚེ་མཐུན་རྐྱེན་ནམ་ཡོ་བྱད་སོགས་ལྟ་བུ་སྟེ། དེ་ལ་གཏན་གྱི་བྱེད་པ་ནི། སྟ་རེ་ནམ་ཡང་གཅོད་བྱེད་ཡིན་པ་དང༌། པིར་སྨྱུག་ནམ་ཡང་འབྲི་བྱེད་ཡིན་པ་སོགས་ལྟ་བུ་དང༌། སྐབས་ཀྱི་བྱེད་པ་ནི། བྱེད་པོའི་ལག་པ། སེམས་ལྟ་བུ་སྟེ་བྱ་བ་ལ་སྦྱོར་བའི་སྐབས་དེ་རང་ལ་མ་གཏོགས་གཅོད་བྱེད་དམ་འབྲི་བྱེད་སོགས་སུ་འཇོག་མི་ཐུབ་པ་ལྟར་རོ། །བྱེད་པོ་དང་བྱེད་པ་གཉིས་ཀྱི་འབྲེལ་བ་ནི། བྱེད་པོས་བྱེད་པ་ལ་དབང་བྱེད་ཅིང༌། བྱ་བ་སྐོར་གཅིག་ནང་ཕན་ཚུན་བལྟོས་བཅས་ཡིན། བྱེད་པ་པོ་ནི་བདག་གཞན་ཞེས་པའི་བདག་དོན་གཙོ་བོ་ཡིན་ལ། བྱེད་པ་རྣམས་ནི་བདག་དོན་ཕལ་པ་ཡིན་ནོ།། །།
ལེ་ཚན་བརྒྱ་དང་བཅུ་བདུན། གསུམ་བཤད།  སྨད་ཆ

བྱ་བྱེད་ལས་གསུམ་གྱི་ལས་ནི། བྱ་བ་གང་ཞིག་བསྒྲུབ་པར་བྱ་བའི་བསྒྲུབ་བྱའི་དངོས་པོ་སྟེ། ལས་ཀྱི་དངོས་པོ་ཞེས་བྱ་ལ། ཁ་ཅིག་བྱ་བའི་ཡུལ་དང་ལས་ཀྱི་དངོས་པོ་དོན་གཅིག་ཏུ་འདོད་པའང་མི་འཐད་དེ། ཡུལ་ལས་ཐ་དད་པ་མང་དུ་ཡོད་པའི་ཕྱིར་རོ། ། ལས་ཀྱི་དངོས་པོ་ཇི་ལྟ་བུ་ཡིན་ཞེ་ན། འཆད་པར་བྱ་སྟེ། ཡུལ་ལས་གཅིག་པ་དང༌། ཡུལ་ལས་ཐ་དད་པ། ཡུལ་ཡོད་ཀྱང་ལས་ཡོད་པར་མ་ངེས་པ་གསུམ་གྱིས་བཤད་དེ། དང་པོ་ཡུལ་ལས་གཅིག་པ་ནི་གཅད་བྱའི་ཤིང་ལྟ་བུ་ཡུལ་ཡིན་ལ་ལས་ཀྱི་དངོས་པོའང་ཡིན་པ་ལྟ་བུའོ། །གཉིས་པ་ཡུལ་ལས་ཐ་དད་པ་ནི། ཤོག་བུར་ཡི་གེ་འབྲི་བའི་ཚེ་བྲི་ཡུལ་ནི་ཤོག་བུ་དང༌། འབྲི་བྱའི་ལས་ཀྱི་དངོས་པོ་ནི་ཡི་གེའི་གཟུགས་གང་ཡིན་པ་དེ་ཡིན་པས། ཤོག་བུ་བྲི་ཡུལ་ཡིན་ཡང་འབྲི་བྱ་མིན་པ་ལྟ་བུ་སོགས་རིགས་བསྒྲེ་ན། ཡུལ་ལས་ཐ་དད་པ་མང་དུ་ཡོད་པ་ཤེས་ཐུབ། ། གསུམ་པ་ཡུལ་ཡོད་ཀྱང་ལས་ཡོད་པར་མ་ངེས་པ་ནི། བཀྲ་ཤིས་གདན་ལ་བཞུགས་ཟེར་བ་ན་བཞུགས་སའི་གདན་དེ་ཡུལ་ཡིན་པ་སྨོས་མེད་རེད། འོ་ན་བཞུགས་བྱའི་ལས་ཀྱི་དངོས་པོ་ཅི་ལ་འཇོག་གམ། བཀྲ་ཤིས་ལ་འཇོག་གམ། གདན་ལ་འཇོག དང་པོ་ལྟར་ན་མི་འཐད་དེ་བཀྲ་ཤིས་བཞུགས་བྱེད་དུ་གཏོགས་ཀྱི། བཞུགས་བྱར་འཇོག་ཐབས་མེད་པའི་ཕྱིར། གཉིས་པ་ལྟར་ན་ནི་འཇིག་རྟེན་གྲགས་པས་ཀྱང་གནོད་དོ།། །།
ལེ་ཚན་བརྒྱ་དང་བཅོ་བརྒྱད། བཞི་བཤད།
དངོས་པོ་གཞན་དང་གཞན་གྱི་ཆར་གཏོགས་པའི་བྱ་ཡིག་ཅན་བཞི་བཤད་པ་ལ་བཞི། གཞན་དོན་གཙོ་ཕལ་དང༌། གཞན་གྱི་ཆར་གཏོགས། དེ་གཉིས་སུ་གཏོགས་པའི་བྱ་ཡིག་ཅན་བཞི། དཔེ་མཚོན་གྱིས་བསྟན་པའོ། །འདིར་བདག་གཞན་གྱི་འཇོག་ཚུལ་མདོར་ཙམ་ན་ཡུལ་དང་ཉེ་བའི་ཕྱོགས་ལ་དངོས་པོ་གཞན་དང༌། བྱེད་པོ་དང་ཉེ་བའི་ཆ་ལ་དངོས་པོ་བདག་ཏུ་འཇོག་པ་ནི་ཐ་སྙད་སྒྲ་བཤད་ཙམ་གྱིས་དེ་ལྟར་དབྱེ་བ་མཛད་པ་དང༌། དེ་ནི་གང་ཟག་རྒྱུད་ཐ་དད་མ་དད་ཀྱི་བདག་དང་གཞན་ཞེས་པར་ནམ་ཡང་འཁྲུལ་མི་རུང༌། །གཞན་དོན་གཙོ་བོ་གང་ཞེ་ན། ཡུལ་ལས་གཅིག་པའམ་ཡུལ་ལས་ཐ་དད་པའི་ལས་ཀྱི་དངོས་པོའམ་བསྒྲུབ་བྱ་གང་ཡིན་པ་སྟེ། དེ་ཡོད་ན་དངོས་པོ་གཞན་ཡོད་པའི་གོ་ཆོད་ཀྱི། ཡུལ་ཙམ་ལས་བསྒྲུབ་བྱའི་ལས་ཀྱི་དངོས་པོ་མེད་ན་ནི་དངོས་པོ་གཞན་ཡོད་པའི་གོ་མི་ཆོད་པས། བྱ་བ་དེ་རིགས་ལ་བདག་གཞན་འབྱེད་རྒྱུ་ཡོད་པར་མི་འགྲོ། གཞན་དོན་ཕལ་པ་ནི། ལས་ཀྱི་དངོས་པོ་མ་ཡིན་པའི་ཡུལ་ཏེ། དེ་ལ་རང་གྲོགས་ལས་ཀྱི་དངོས་པོ་ཡོད་པ་ཞིག་དགོས་པས། གཞན་དོན་ཕལ་པ་དེ་ནི་གཙོ་བོ་ལས་ཀྱི་དངོས་པོར་བརྟེན་པའི་ཆ་ནས་འཇོག ། གཞན་དོན་གཙོ་ཕལ་གཉིས་དང་ཆར་གཏོགས་པའི་བྱ་ཚིག་ཅན་བཞི་ནི། བསྒྲུབ་བྱ། བྱ་བའི་ཡུལ། བྱ་བའི་ཡུལ་ལ་ཡོད་པའི་ལས། བྱ་བ་མ་འོངས་པ་བཅས་ཡིན་པར་མཐའ་མ་གཉིས་ནི་གཞན་གྱི་ཆར་གཏོགས་ཏེ་ཁུངས་སུ་འདུ་དགོས་པ་ལྟ་བུ་ཡིན། དཔེ་མཚོན་གྱིས་བསྟན་ན། བྲི་བྱའི་ཡི་གེ། བྲི་ཡུལ་ཤོག་བུ། འབྲི་བའི་ཚེ་ཤོག་བུར་རི་མོ་ཐོན་པ། ཡི་གེ་ད་དུང་བྲི་རྒྱུ་ཡིན་པས་བྲི་བར་བྱ་བ་བཅས་བཞིན་ནོ།། །།
ལེ་ཚན་བརྒྱ་དང་བཅུ་དགུ། ལྔ་བཤད།
བདག་གཞན་དང་འབྲེལ་བའི་བཤད་པ་ལས་བྱེད་ལས་ཐ་དད་མ་དད་སོགས་ལྔ་འཆད་པར་བྱ་བ་ལ། ལྔ་ནི་བྱེད་ལས་ཐ་དད་པ་དང་ཐ་མི་དད་པ་གཉིས། ལས་སྒྲ་ཐོབ་པ་གསུམ་གྱི་དོན་ནོ། །དང་པོ་ནི། འདིར་ཁ་ཅིག་བྱ་བྱེད་ཐ་དད་མ་དད་ཅེས་བརྗོད་པ་ཟེར་རྒྱུན་འབྱམས་ནས་འདུག་ཀྱང༌། གལ་ཏེ་བྱ་བྱེད་ཅེས་པའི་བྱ་ནི་བསྒྲུབ་བྱའི་ལས་ཀྱི་དངོས་པོ་ལ་གོ་དགོས་སོ་ཞེས་ཚིག་ཐག་བཅད་པ་བྱུང་ན། བྱ་བྱེད་ཐ་དད་མ་དད་ཀྱི་ཐ་སྙད་བྱས་ཀྱང་ཆོག འོན་ཀྱང་ད་ལྟ་གང་དང་གང་ཐ་དད་པ་ཡིན་མིན་ཡང་དག་པར་བཤད་པ་ཉུང་ཞིང༌། བྱེད་པོ་དང་ཡུལ་ཐ་དད་པ་འགྲེལ་བའམ། ཐ་ན་བྱེད་པོ་དང་བྱ་བ་ཐ་དད་པར་ཡང་ཤོད་ཉེན་ཡོད་ན། འདིར་ནི་བྱེད་ལས་ཐ་དད་དང་མ་དད་ཀྱི་ཐ་སྙད་དེ་ག་སྤྱད་དོ། །བྱེད་ལས་ཐ་དད་པ་ནི། དཔེར་ན་བྱེད་པོ་ཤིང་མཁན་དང་གཅད་བྱའི་ཤིང༌། བྱེད་པོ་ཡིག་མཁན་དང་བྲི་བྱ་ཡི་གེ། བྱེད་པོ་བཟོ་པ་དང་བརྡུང་བྱའི་ལྕགས། བྱེད་པོ་སྒོམ་ཆེན་དང་བསྒོམ་བྱའི་ལྷ་སོགས་ལྟ་བུ་ལོགས་སུ་ངོས་འཛིན་རྒྱུ་ཡོད་པ་ལ་བྱེད་ལས་ཐ་དད་པ་ཞེས་བྱའོ། །བྱེད་ལས་ཐ་མི་དད་པ་ནི་དེ་ལས་ཟློག་སྟེ་བཀྲ་ཤིས་ཤར་ཕྱོགས་སུ་འགྲོ་བ་ལ་བྱེད་པོ་འགྲོ་མཁན་ལས་ལོགས་སུ་འགྲོ་བྱ་ཞིག་མེད་པ་དང༌། ཤར་བྱེད་དང་ཤར་བྱའི་ཐ་སྙད་བྱར་མེད་པ་མེ་ཏོག་ཤར་ལྟ་བུ་རྣམས་ལ་བྱེད་ལས་ཐ་མི་དད་པ་ཞེས་བྱའོ། །ལས་སྒྲ་ཐོབ་པ་གསུམ་གྱི་དོན་གྱི་ཁྱད་པར་དབྱེ་བ་ནི། ལས་སྒྲ་ཐོབ་པའི་རིགས་དང་པོ་ནི་ལས་སུ་བྱ་བ། ལས་ཚིག ལས་དོན། བྱེད་ལས་བྱ་ལས་རྣམས་ཏེ་དེ་དག་ནི་བྱ་ཚིག་གསལ་བར་འགྲོ་བ་ཡིན། །ལས་སྒྲ་ཐོབ་པའི་རིགས་གཉིས་པ་ནི་ཚིག་ཕྲད་ཀྱི་ལས་སོགས་དང༌། མིང་གི་ཆ་ཤས་ལས་འབྲས་སོགས་ལྟ་བུ་ཡིན། ལས་སྒྲ་ཐོབ་པའི་རིགས་གསུམ་པ་ནི། ལས་ཀྱི་དངོས་པོའམ། བྱ་བྱེད་ལས་གསུམ་གྱི་ལས་ཏེ། འདི་ནི་བྱ་བ་ཞིག་མིན་པར་བསྒྲུབ་བྱའི་དངོས་པོ་ལ་གོ་དགོས་སོ།། །།
ལེ་ཚན་བརྒྱ་དང་ཉི་ཤུ། དྲུག་བཤད།
དངོས་པོ་བདག་དང་འབྲེལ་བའི་བྱེད་ཡིག་ཅན་དྲུག་བཤད་པ་ལ། དྲུག་གང་ཞེ་ན། བྱེད་པ་པོ་དང༌། བྱེད་པ། བྱེད་པའི་ལས། བྱེད་བཞིན་ད་ལྟ་བ། བྱེད་པོ་སྔོན་སོང་གི་བྱས་ཟིན་འདས་པ། བྱེད་ཅིག་ལ་སོགས་པའི་སྐུལ་ཚིག་བཅས་དྲུག་སྟེ། དེ་དག་དཔེ་མཚོན་གྱིས་བསྟན་ན། རི་མོ་འབྲི་བ་པོ་ནི་བྱེད་པ་པོ། དེའི་ཐབས་ཤེས་པིར་སྨྱུག་སོགས་ནི་བྱེད་པ། བྲི་རྒྱུའི་སྐུལ་སློང་སྐྱེ་བ་ལ་སོགས་པ་བྱེད་པའི་ལས། རི་མོ་འབྲི་བཞིན་པ་ནི་བྱེད་བཞིན་ད་ལྟ་བ། རི་མོ་མཁན་གྱིས་རི་མོ་བྲིས་ཟིན་པ་ནི་བྱེད་པོ་སྔོན་སོང་གི་བྱས་ཟིན་འདས་པ། རི་མོ་འབྲི་བའི་ལས་ཀ་བྱེད་ཅིག་གམ་མ་བྱེད་ཅིག་ལྟ་བུ་ནི་དགག་སྒྲུབ་ཀྱི་སྐུལ་ཚིག་ཡིན། དེ་དྲུག་པོའི་ནང་ནས་བྱེད་པ་པོ་ནི་དངོས་པོ་བདག་ཅེས་བྱ་བའི་བདག་དོན་གཙོ་བོ་ཡིན་པ་དང༌། དེའི་བྱེད་པ་ནི་བདག་དོན་ཕལ་པ། གཞན་བཞི་པོ་ནི་བདག་གི་ཆར་གཏོགས་ཡིན་ཅིང༌། དེ་ཡང་ཆར་གཏོགས་སུ་འཇོག་པའང་རྒྱུ་མཚན་ཡོད་དེ། བྱེད་པའི་ལས་ཞེས་བྱ་བའི་ཡུལ་ལ་ཐུག་རེག་སོགས་ཀྱི་འབྲེལ་བ་གང་ཡང་མ་བྱུང་བའི་སྔ་རོལ་གྱི་བྱེད་པོའི་འགུལ་སྐྱོད་རྣམས་ནི་བདག་བྱེད་པོ་ལ་ཡོད་པའི་བྱ་བ་ཡིན་ལ། བྱེད་བཞིན་ད་ལྟ་བ་ནི་བདག་བྱེད་པོ་དང་མི་འབྲལ་བར་བྱེད་པོ་རང་ལ་བལྟོས་པའི་ཕྱིེར་དང༌། འདས་པ་ནི་བདག་བྱེད་པོས་བྱ་བ་སྐོར་གཅིག་བསྒྲུབས་ཟིན་པའི་ཕྱིར་དང་དགག་སྒྲུབ་ཀྱི་སྐུལ་ཚིག་ཀྱང་བྱེད་པོ་ངེས་གཏན་ཞིག་གམ་བྱེད་པོར་འགྱུར་སྲིད་པ་ཞིག་ལ་ཆེད་དུ་འབོད་ཅིང་སྐུལ་པ་ཉིད་ཀྱི་ཕྱིར། དེ་བཞི་པོ་བདག་དངོས་མིན་ཡང་བདག་གི་ཆར་གཏོགས་པར་འཇོག་པ་ཡིན། འདས་པ་དང་སྐུལ་ཚིག་ལ་བྱེད་ཀྱི་ཚིག་ཟུར་ལྡན་པའི་ངེས་པ་མེད་ཀྱང༌། དེ་གཉིས་བདག་བྱེད་པོ་ལ་བལྟོས་པ་ཤས་ཆེ་བས་བྱེད་ཡིག་ཅན་དྲུག་གི་ཁོངས་སུ་བགྲངས་སོ།། །།
ལེ་ཚན་བརྒྱ་དང་ཉེར་གཅིག བདུན་བཤད།
བྱེད་ལས་ཐ་དད་པའི་བྱ་ཚིག་ནང་བྱ་བྱེད་ལས་གསུམ་དོ་མཉམ་མ་མཉམ་གྱི་རིགས་བདུན་བཤད་པ་ལ། དོ་མཉམ་དང་མ་མཉམ་ཞེས་པ་ནི། བྱ་བྱེད་ལས་གསུམ་དབྱེ་རྒྱུ་ཡོད་པའི་བྱ་ཚིག་གཞིར་བྱས་ནས། དེ་རྣམས་སྐབས་རེ་བྱ་བའི་ཕྱོགས་མང་བ། སྐབས་རེ་བྱེད་པའི་ཕྱོགས་མང་བ། ཡང་ན་ལས་ཀྱི་དངོས་པོའི་ཕྱོགས་མང་བ། དེ་གསུམ་མང་ཉུང་གཅིག་པ་ཡིན་པ་སོགས་སྣ་ཚོགས་ཡོད་སྟབས་འདིར་དོ་མཉམ་མ་མཉམ་པའི་བཤད་པ་བྱས། །བྱ་བྱེད་ལས་གསུམ་དོ་མཉམ་མི་མཉམ་རིགས་བདུན་གྱི་དཔེ་བརྗོད། ༡༽བྱ་བ་གཅིག་ལ་ལས་དང་བྱེད་དུ་མ་ནི། རྫིའུ་མི་གསུམ་གྱིས་ར་ལུག་རྣམས་ཕར་འདེད་ལྟ་བུའོ། །༢༽ལས་གཅིག་ལ་བྱ་དང་བྱེད་དུ་མ་ནི། གྲོགས་པོ་ཚོས་སྤོ་ལོ་ཕར་དབྱུག་ཚུར་འཕྲོག་སོགས་བྱེད་པ་ལྟ་བུ། །༣༽བྱེད་གཅིག་ལ་ལས་དང་བྱ་དུ་མ་ནི། ཚེ་རིང་གིས་ལྷ་ཁང་ལ་གད་ཕྱིས་དང་ཡོན་ཆབ་བཤམས་ལྟ་བུའོ། །༤༽བྱེད་དང་ལས་རེ་རེ་བ་ལ་བྱ་དུ་མ་ནི། རྡོ་རྗེས་རྟ་ཞིག་ལ་བཞོན་པ་དང་འདེད་པ་ཁྲིད་པ་སོགས་བྱེད་ལྟ་བུའོ། །༥༽བྱ་དང་ལས་རེ་རེ་བ་ལ་བྱེད་དུ་མ་ནི། སློབ་ཕྲུག་བཅོ་ལྔས་དགེ་རྒན་ལ་ཞུ་ཡིག་ཅིག་ཕུལ་ལྟ་བུའོ། །༦༽བྱ་དང་བྱེད་རེ་རེ་བ་ལ་ལས་དུ་མ་ནི། དཔོན་པོས་གཡོག་པོ་མི་ལྔ་མདུན་དུ་བསྐོང་ལྟ་བུའོ། །༧༽བྱ་བྱེད་ལས་གསུམ་ག་རེ་རེ་བ་ནི། བཀྲ་ཤིས་ཀྱིས་མེ་ཏོག་གཅིག་བཀོག་ལྟ་བུ་ཡིན། ཤིང་མཁན་སྟ་རེས་ཤིང་བཅད་ལྟ་བུ་བྱེད་པོ་དང་བྱེད་པ་གཉིས་སུ་སྣང་ཡང༌། འདི་ལྟ་བུ་བྱ་བྱེད་ལས་གསུམ་གྱི་བྱེད་དུ་མ་ཡོད་པ་མི་འགྲོ་སྟེ། བདག་དོན་གཙོ་ཕལ་གཉིས་ག་བྱེད་པའི་ཁོངས་སུ་འདུ་བའི་ཕྱིར་དང༌། དེ་བཞིན་དུ་ཡུལ་ལས་ཐ་དད་པ་བྱུང་ནའང༌། གཞན་དོན་གཙོ་ཕལ་གཉི་ག་ལས་ཀྱི་དངོས་པོའི་ཁོངས་སུ་འདུ་བ་ཡིན་ནོ།། །།
ལེ་ཚན་བརྒྱ་དང་ཉེར་གཉིས། བརྒྱད་བཤད།
བྱེད་ལས་ཐ་མི་དད་པའི་བྱ་ཚིག་རིགས་བརྒྱད་བཤད་པར་འདོད་ནས། དེ་ཡང་གོང་གསལ་གྱི་བྱེད་པོ་གཏན་མེད་དང་སྐབས་ཐོག་མི་མངོན་པ། བློའི་གཡོ་བ་སྔོན་དུ་མ་སོང་བ་བཅས་གསུམ་གཅས་མདོར་བསྡུས་ཤིག་སོང་རུང༌། ཐ་མི་དད་པ་རྣམས་ཀྱི་ཁྱད་ཆོས་ལ་དཔྱད་ན་ད་དུང་ཞིབ་ཆ་རིགས་བརྒྱད་ཀྱིས་འབྱེད་དེ། ༡༽བྱེད་པོ་ལོགས་སུ་མེད་པ། ཤིང་ལ་འབྲས་བུ་བཏགས་ལྟ་བུའོ། ༢༽ལས་ལོགས་སུ་མེད་པ། བཀྲ་ཤིས་ལྷ་སར་བསྐྱོད་ལྟ་བུ། ༣༽སྐུལ་ཚིག་སྦྱར་མི་རུང་བའི་ཐ་མི་དད་པ། མེ་འབར་ཅིགལྟ་བུ།  ༤༽སྐུལ་ཚིག་སྦྱར་རུང་བའི་ཐ་མི་དད་པ༌། ཁྱོད་ཤར་དུ་སོང་ཞིག་ལྟ་བུ། ༥༽བྱེད་སྒྲ་ཐད་ཀར་སྦྱར་རུང་བའི་ཐ་མི་དད་པ། ཆུས་སྣོད་ཆས་ཁེངས་ལྟ་བུ། ༦༽བྱེད་སྒྲ་ཐད་ཀར་སྦྱར་མི་རུང་བ། དཀར་ཡོལ་གྱིས་ཆག མེ་ཏོག གིས་བཞད་ལྟ་བུ། ༧༽ཚིག་གྲོགས་ལ་བལྟོས་ཏེ་དུས་གསུམ་ཤེས་དགོས་པ་ནི། འཁོར་ཞེས་པ་ལྟ་བུར་འཁོར་ཟིན། འཁོར་བཞིན། འཁོར་རྒྱུ་དང༌། ཁྱབ་ལྟ་བུར་ཁྱབ་པར་གྱུར། ཁྱབ་པར་བྱེད། ཁྱབ་པར་འགྱུར་ཞེས་པ་ལྟར་རོ། །༨༽བལྟོས་བཅས་ཀྱི་བྱ་ཚིག་ནི། རྣ་བར་དུང་སྒྲ་ཐོས། མིག་གིས་ཟློས་གར་མཐོང་ལྟ་བུའོ། །དེ་འདྲའི་རིགས་བརྒྱད་པོ་ལས། དཔེ་དང་པོས་འབྲས་བུ་བཏགས་སུ་བཅུག་མཁན་ལོགས་སུ་མེད་པ་དང༌། དཔེ་གཉིས་པས་འགྲོ་བྱེད་ལས་ལོགས་སུ་འགྲོ་བྱའི་ལས་ཀྱི་དངོས་པོ་མེད་པ་དང༌། དཔེ་གསུམ་པས་དེ་ལྟ་བུར་སྐུལ་ཚིག་སྦྱར་ན་འཇིག་རྟེན་གྲགས་པར་ཡང་གནོད་པ། དཔེ་བཞི་པས་འགྲོ་བྱ་འགྲོ་བྱེད་ཐ་མི་དད་ཀྱང་སྐུལ་ཚིག་བརྗོད་དུ་ཡོད་པ། དཔེ་ལྔ་པས་ཆུ་བྱེད་པོ་སྐབས་འདིར་མིན་པར་ཡང་བྱེད་སྒྲ་སྦྱར་བ། དཔེ་དྲུག་པས་བཅོག་མཁན་ཡོད་རུང་མེད་རུང་ཆག་པའི་བྱ་བ་ལ་བྱེད་པོ་སྐབས་ཐོག་མི་མངོན་ཁར། ཀྱིས་སྦྱར་མི་རུང་བ་ཡིན། དཔེ་བདུན་པས་ཚིག་གྲོགས་ལ་མ་བལྟོས་པར་བཏོན་མི་ནུས་པའི་དཔེ། དཔེ་བརྒྱད་པ་གཉིས་ཀྱིས་བལྟོས་བཅས་ཞེས། དུང་འབུད་མཁན་གྱི་ངོས་ནས་ཉན་མཁན་གྱི་རྣ་བ་ཡུལ་དུ་འཇོག་ཀྱང་ཉན་མཁན་གྱི་ངོས་ནས་དུང་སྒྲ་ལ་ཡུལ་དུ་བྱེད་པས་བལྟོས་བཅས་ངེས་མེད་དང༌། དེ་བཞིན་དུ་ཟློས་གར་འཁྲབ་མཁན་དང་དེ་ལ་བལྟ་མཁན་གཉིས། ཕན་ཚུལ་ཡུལ་འཛིན་སྟངས་ཡང་གོང་ལྟར་བལྟོས་བཅས་ངེས་མེད་ཡིན་པ་དང༌། ཐ་དད་པ་ལྟར་སྣང་ཡང་དེར་འཇོག་མི་བདེ་སྟེ། ངེས་མེད་ཀྱི་ཕྱིར་རོ།། །།
ལེ་ཚན་བརྒྱ་དང་ཉེར་གསུམ། བདག་གཞན་སྐོར་གྱི་འཁྲུལ་སེལ།
དངོས་པོ་བདག་གཞན་གཉིས་དཔྱིས་ཕྱིན་པ་ཤེས་པར་བྱ་བའི་ཆེད་དུ། བཤད་པ་གཅིག་ནས་བརྒྱད་ཀྱི་བར་དུ་རིམ་པས་སྔོན་དུ་སོང་ཞིང༌། འདིར་དེ་དག་ཏུ་བྱུང་བའི་འཁྲུལ་གཞི་སེལ་བ་དང་དོགས་དཔྱོད་ཀྱིས་དམིགས་བསལ་བཤད་པ་རྣམས་ཕྱོགས་གཅིག་ཏུ་སྡེབ་པ་ཞིག་གིས་བདག་གཞན་དང་འབྲེལ་བའི་བཤད་པའི་མཐར་བརྒྱན་པར་བྱའོ།  ༡༽མིང་རྐྱང་དང་བྱ་བའི་ཚིག བྱ་ཚིག་དང་ཁྱད་ཚིག་གཞན་གྱི་དབར་གྱི་ཁྱད་པར་འབྱེད་ཐབས་བཤད་ཟིན་པ་ལ་བརྟེན་ནས་མིང་དང་བྱ་བའི་འཁྲུལ་གཞི་སེལ་བ། ལྷག་པར་ནོར་ཉེན་ཆེ་བའི་བྱ་ཚིག་དང༌། རྒྱན་ལ་སོགས་པའི་ཁྱད་ཚིག་དབར་གྱི་སྤུ་རིས་འབྱེད་དགོས། ༢༽འདས་པ་དང་ད་ལྟར་གྱི་བྱེད་པོ་དངོས་ཞུགས་ནི་རྟོགས་སླ་ཡང༌། མ་འོངས་པའི་བྱེད་པོ་དངོས་ཞུགས་ནི་ད་དུང་བྱ་བ་ལ་མ་ཞུགས་པས་རྩོད་པ་འབྱུང་བ་སྲིད་པར་གཞན་དུ་མི་འགྱུར་བ་དང་བྱེད་པོ་དེ་རང་དུ་ངེས་པ་ཞེས་པས་ཁེགས་པར་འགྱུར། ༣༽བྱེད་པོར་བཏགས་པའི་རིགས་གསུམ་ལས། བྱ་བྱེད་ལས་གསུམ་གྱི་རིགས་ནི་བྱ་བ་གང་ཞིག་བརྩམས་པའི་སེམས་ལྡན་གྱི་བྱེད་པོ་དེ་རང་ཡིན་པ་དང༌། བྱེད་པ་ལ་སྐབས་དང་གཏན་གྱི་བྱེད་པ་གཉིས་འཇོག་པ་ལས་ཁྱོད་ཀྱི་སྨྱུ་གུ་ནི་ནམ་ཡང་འབྲི་བྱེད་ཡིན་ཀྱང་ཁྱོད་ཀྱི་ལག་པ་ནམ་ཡང་འབྲི་བྱེད་ཡིན་པར་སྨྲ་ན་ཁྱོད་ཟན་གཡོས་པའི་ཚེ་ཇི་ལྟར་འགྱུར་རམ་སྨྲོས་ཤིག ༤༽བྱ་བ་སྐོར་གཅིག་ཅེས་པ་བྱ་བ་ཞིག་ཧྲིལ་པོ་འདས་སྒྲ་ཐོབ་པ་ཞིག་དགོས་ཏེ། ཤིང་གཅོད་པའི་ཚེ་སྟ་རེ་འཕྱར་བའི་བྱེད་པའི་ལས་དེ་བྱ་བ་ཡིན་ཡང་ཤིང་བཅད་ཟིན་གྱི་འདས་སྒྲ་དེ་མི་འཇུག་པས། བྱ་བ་སྐོརགཅིག་མིན། ཡང་ཤིང་བཅད་ནས་མེ་བཏང་ཞེས་འབྱུང་ན་བྱ་བ་སྐོར་གཅིག་པ་གཉིས་འབྱུང་བས་སྔ་མ་ནས་ཕྱི་མར་སྤོས་པ་ལས། དེ་ཡང་བྱ་བ་སྐོར་གཅིག་མིན། ༥༽ཡུལ་ལས་གཅིག་པ་དང་ཐ་དད་པ་གཉིས་ཤན་ཕྱེ་ནས་གཅིག་པའི་ཚེ་བདག་དོན་གཙོ་ཕལ་མི་འཇོག་པར། ཐ་དད་ན་གཙོ་ཕལ་འཇོག་པ་དང༌། ལས་ཀྱི་དངོས་པོ་འདི་ཡིན་མེད་པའི་ཡུལ་ལ་ནི་དངོས་པོ་གཞན་ཡིན་པར་མི་འདོད་དོ། །༦༽དངོས་པོ་གཞན་དང་གཞན་གྱི་ཆར་གཏོགས། བདག་དང་བདག་གི་ཆར་གཏོགས་འདོད་ཚུལ་འདིས་དངོས་པོའི་དབང་གི་བདག་གཞན་དང༌། བྱ་བའི་དབང་གི་དུས་གསུམ་ཉ་ཉུང་མཉམ་བསྲེ་མ་བྱས་པར་བདག་གཞན། དེ་གཉིས་ཀྱི་ཆར་གཏོགས་ཀྱི་ཁྱད་པར་བཤད། ༧༽བྱེད་ལས་ཐ་དད་དང་མི་དད་ཀྱི་ཐ་སྙད་ངེས་པར་བྱས་ནས། ཐ་དད་པ་ལ་དོ་མཉམ་མ་མཉམ་དང༌། ཐ་མི་དད་པ་རིགས་བརྒྱད་བཤད་ཅིང༌། ཐོག་མའི་ངོ་སྤྲོད་སྐབས་དབྱེ་བ་གསུམ་བཞག་པ་དེར་བསྡུས་ན་ཐ་མི་དད་པའི་རིགས་བཅུ་གཅིག་ཀྱང་ཡོད་པ་རེད། ༨༽གོང་གསལ་ལས་བྱ་ཚིག་ཡིན་ན་བྱེད་པོ་དངོས་ཞུགས་ཡིན་མི་དགོས་པ་དང༌། བྱེད་པོ་དངོས་ཞུགས་ཡིན་ན་བྱེད་ལས་ཐ་དད་པ་ཡིན་མི་དགོས་པ། བྱེད་པོ་དང་ཡུལ་ཡོད་པ་ཙམ་ལ་བདག་གཞན་དབྱེ་རྒྱུ་ཡོད་མི་དགོས་པ་སོགས་ཤེས་དགོས། ༩༽ཐ་དད་པའི་བྱ་ཚིག་ལ་ཟླས་དབྱེ་བའི་ཐ་མི་དད་པ་ཞིག་ཡོད་པ་མང་སྟེ། བསྐོར་འཁོར་ བསྒྲུབ་འགྲུབ་ བལྟས་མཐོང་ བསད་ཤི་ བསྒྲགས་གྲགས།  བཅག་ཆག གཏོར་ཐོར་སོགས་ལྟ་བུའོ།། །།
བྱ་བྱེད་རྣམ་བཞག་རབ་གསལ་མེ་ལོང༌། ལྷན་ཐབས་ཀློག་བྱེད་༡༥
༈ བྱ་བྱེད་ཀྱི་དོན་རྣམ་པར་བཞག་པ་རབ་ཏུ་གསལ་བའི་མེ་ལོང་ཞེས་བྱ་བ། མཁྱེན་རབ་བླ་ན་མེད་པ་འཕགས་པ་འཇམ་དཔལ་ལ་ཕྱག་འཚལ་ལོ། །བློ་གྲོས་མཆོག་མངའ་བརྟན་པའི་འཁོར་ལོ་ཡི། ཞབས་ཀྱི་པད་མོར་གུས་པས་ཕྱག་བྱས་ཏེ། །བྱ་བྱེད་ཚིག་གི་རྨོངས་པ་སེལ་བའི་ཕྱིར། །རང་ལུགས་འགའ་ཞིག་ཚིགས་སུ་བཅད་དེ་སྦྱར། །དེ་ཡང་བྱེད་པོ་དངོས་སུ་ཞུགས་མིན་ནི། །བྱ་བ་གང་ཡང་བྱེད་པོ་འདི་ཡིན་ཅེས། །སྙད་དུ་ཡོད་ན་བྱེད་པོ་ཞུགས་པ་སྟེ། །དེ་ལས་ལྡོག་ན་བྱེད་པོ་མ་ཞུགས་སོ། །དེ་ལྟར་བྱེད་པོ་ཞུགས་ལ་རྣམ་གསུམ་སྟེ། །དམ་ཆོས་གསུངས་པོ་སྟོན་པ་ལྟ་བུ་ནི། །འདས་པའི་བྱེད་པོ་དངོས་སུ་ཞུགས་པ་དང༌། །ཆོས་དུང་འབུད་བཞིན་པ་ཡི་བྱེད་པོ་ནི། །ད་ལྟ་བ་ཡི་བྱེད་པོ་དངོས་ཞུགས་དང༌། །བྱམས་པ་མ་འོངས་སངས་རྒྱས་ངེས་པའི་ཕྱིར། །མ་འོངས་བྱེད་པོ་དངོས་ཞུགས་ཡིན་པར་འདོད། །གསུངས་པོ་འབུད་པོ་སངས་རྒྱས་མཁན་རྣམས་ཀྱིས། །བྱས་དང་བྱེད་བཞིན་བྱ་བར་འགྱུར་བས་ན། །དེ་དག་དངོས་སུ་ཞུགས་པའི་བྱེད་པོ་སྟེ། །མ་འོངས་འབྱུང་བར་ངེས་པའི་བྱ་བ་དང༌། །དེ་ཡི་བྱེད་པོར་ངེས་ན་དངོས་ཞུགས་སུ། །འདོད་ཀྱི་བྱ་བ་མེད་པས་ཅི་ལ་གནོད། །བྱེད་པོ་དངོས་ཞུགས་མིན་ལའང་རིགས་གསུམ་སྟེ། །རང་བཞིན་སྐྱེ་དང་འབྱུང་དང་སྨིན་ལ་སོགས། །བྱེད་པོ་ཐ་སྙད་ཙམ་དུའང་མི་སྣང་བས། །དེ་སོགས་གཏན་ནས་མེད་པའི་རིགས་སུ་གཏོགས། བྱེད་པོ་གང་རུང་ཐོག་མར་ཡོད་པར་ཡང༌། །སྐབས་ཀྱི་བྱ་བ་ཉིད་ལ་མི་མངོན་ན། །བྱེད་པོ་སྐབས་སུ་མི་མངོན་པ་ཞེས་ཏེ། བསྐོར་ཏེ་འཁོར་ལོའི་འཁོར་བའི་བྱ་བ་བཞིན། །གཞན་ཡང་བྱེད་པོ་ཡོད་པ་ལྟར་སྣང་ཡང༌། །དེ་ཡི་སྐུལ་སློང་སྔོན་དུ་མ་སོང་བའི། །གློ་བུར་འགའ་དང་བྱེད་པོར་ལེ་ཁག་མེད། །དེ་ཡིས་བྱས་སོ་སྨྲས་ན་མི་བདེ་ལ། །བྱེད་སྒྲ་སྦྱར་བའང་དེ་ཙམ་འཚམ་མིན་ཕྱིར། །བློ་ཡི་གཡོ་བ་སྔོན་དུ་མ་སོང་བའི། །བྱེད་པོ་དངོས་ཞུགས་མིན་པའི་གྲངས་སུ་འདྲེན། །དཔེར་ན་རྒད་པོ་དབང་མེད་ནད་ཀྱིས་མནར། །དེ་ལ་རྒད་པོས་ན་ཞེས་ཇི་ལྟར་བརྗོད། །གློ་བུར་འཕྲལ་གྱི་རྐྱེན་གྱིས་འདས་པའི་བུ། །དེ་ཡི་བྱེད་པོར་འཇོག་ན་རུང་ངམ་ཅི། །དེ་ཕྱིར་བྱེད་པོ་དངོས་སུ་མ་ཞུགས་སོ། །བྱ་བྱེད་རྣམ་བཞག་རབ་གསལ་མེ་ལོང་ལས་བྱེད་པོ་ཞུགས་མ་ཞུགས་ཀྱི་ཚིགས་སྡོམ་བྱས་པ་སྟེ་དང་པོའོ། ། །བྱེད་ལས་ཐ་དད་མ་དད་ཁྱད་པར་ཡང༌། །བྱ་བྱེད་ལས་གསུམ་ཤེས་པ་སྔོན་དུ་འགྲོ། །བྱེད་དང་ལས་ཞེས་གང་དང་གང་ལགས་པ། །རྟོགས་ཚེ་ཐ་དད་མ་དད་ཤེས་པ་སླ། །བྱེད་ལ་གཙོ་ཕལ་གཉིས་ཏེ་གཙོ་བོ་ནི། །བྱེད་པོ་སྲོག་ལྡན་སྲོག་མེད་ཅི་ཡང་སྲིད། །སྲོག་ལྡན་བྱེད་པོར་བྱེད་པ་ཡོད་མོད་ཀྱང༌། །སྲོག་མེད་དག་ལ་བྱེད་པ་ལོགས་སུ་མེད། ལས་ཞེས་འདི་ན་ལས་ཀྱི་དངོས་པོ་ཉིད། ལས་ཚིག་སྦྱར་བ་གཞན་དང་མ་ནོར་གཅེས། དཔེ་རུ་གཅད་བྱའི་ཤིང་དང་བསྒྲུབ་བྱའི་ལྷ། །བསམ་བྱའི་དོན་དང་གདབ་བྱའི་སོན་འབྲུ་བཞིན། །དེ་ལྟར་ངེས་ནས་བྱ་བ་ཐམས་ཅད་ལ། །གལ་ཏེ་བྱེད་ལས་གཉིས་པོ་སོ་སོར་ནི། །ངོས་གཟུང་ཐུབ་ན་བྱ་བྱེད་ཐ་དད་དམ། །བྱེད་ལས་ཐ་དད་ཡིན་གྱི་དེ་ལས་གཞན། །ཐ་མི་དད་པ་ཉིད་དུ་ཤེས་པར་བྱ། དེ་ཡང་བྱེད་པོས་ཡི་གེ་འབྲི་བ་ན། །བྲི་བྱའི་ཡི་གེ་ལས་ཀྱི་དངོས་པོ་དང༌། །འབྲི་མཁན་གཉིས་པོ་ལོགས་སུ་སྣང་བའི་ཕྱིར། །དེ་རིགས་བྱེད་ལས་ཐ་དད་པ་ཉིད་ཡིན། །རླུང་ནི་གཡོ་བའི་རང་བཞིན་བྱ་བ་ལ། །རླུང་ལས་ལོགས་སུ་གཡོ་བྱའི་དངོས་པོ་ཞིག །ཚོལ་དུ་མེད་ཕྱིར་དེ་ལྟའི་བྱ་བའི་ཚིག །བྱེད་ལས་ཐ་མི་དད་པ་ཉིད་དུ་འགྱུར། །བཀྲ་ཤིས་ཤར་དུ་འགྲོ་བ་པོ་ཡིན་ཡང༌། །དེ་ལས་ལོགས་སུ་འགྲོ་བྱའི་དངོས་པོ་ཞིག །གཟུང་དུ་མེད་ཕྱིར་ཐ་མི་དད་པ་སྟེ། །དེ་དག་སྤུ་རིས་འབྱེད་པའི་གནད་ལ་རེམས། །བྱ་བྱེད་རྣམ་བཞག་རབ་གསལ་མེ་ལོང་ལས་བྱེད་ལས་ཐ་དད་དང་མ་དད་ཀྱི་ཚིགས་སྡོམ་བྱས་པ་སྟེ་གཉིས་པའོ། །བྱ་ལས་བྱེད་ལས་གཉིས་ཚོགས་བྱ་བ་ཞིག །བྱ་བྱེད་ལས་གསུམ་ནང་ཚན་བྱ་བ་རུ། །མཁས་རྣམས་བཞེད་ཀྱང་སྲོག་མེད་བྱེད་པོའི་སྐབས། །བྱེད་པའི་ལས་ཤིག་ངོས་འཛིན་ཅུང་ཟད་དཀའ། །དེ་ཡང་བྱ་བ་སྐོར་གཅིག་ཅེས་བརྗོད་པ། །གང་ཞིག་བྱ་བར་སྔོན་དུ་བྱེད་པོ་ཡིས། སྐུལ་སློང་སྐྱེས་ཏེ་ཡན་ལག་འགུལ་བ་དང༌། །ཡོ་བྱད་འཛིན་སོགས་བྱེད་པོར་ཉེ་བ་ཡི། །སྐོར་གཅིག་སྒྲུབ་པའི་ཐོག་མའི་བྱ་བ་ལ། བྱེད་པ་པོ་ལ་ཡོད་པའི་ལས་ཞེས་བྱ། །དཔེར་ན་སྟ་རེ་འཕྱར་བ་ཡན་ཆད་དོ། །འཇུག་པའི་ཡུལ་ལ་བྱེད་པོའི་རྩོལ་བས་འཇུག །དེ་མ་ཉིད་དུ་བྱ་བའི་ལས་འབྱུང་སྟེ། །སྐོར་གཅིག་སྒྲུབ་པའི་བར་གྱི་བྱ་བ་ནི། །ཤིང་ལ་སྟ་ཁམ་ཐོན་པ་ཙམ་ཉིད་ནས། །སྟ་ཁམ་ཟབ་པར་ཐོན་པ་རྣམས་ཡིན་ནོ། །བྱ་ལས་བྱེད་ལས་བྱ་བར་གཏོགས་ཡོད་ཀྱང༌། །བྱ་བྱེད་ལས་གསུམ་ནང་གི་བྱ་བ་མིན། །ཅིའི་ཕྱིར་ཞེ་ན་གོང་གི་དེ་གཉིས་ལ། །སྐོར་གཅིག་བྱ་བའི་དུས་གསུམ་མི་ཐོབ་སྟེ། །སྟ་རེ་འཕྱར་དང་སྟ་ཁམ་ཐོན་ཙམ་ལ། །ཤིང་བཅད་ཟིན་པའི་ཐ་སྙད་མི་འཐད་ཕྱིར། །དེས་ན་བྱ་བྱེད་ལས་གསུམ་ནང་ཚན་གྱིས། །བྱ་བ་ཞེས་པ་སྐོར་གཅིག་རང་ལ་སྟེ། །འདས་པའི་ཚིག་གིས་ཐད་ཀར་སྦྱར་རུང་བའི། །བཅད་པ་ལྟ་བུའི་ཚིག་དོན་འཇུག་རྣམས་སོ། །དེ་ལྟར་ངེས་ན་བྱ་བས་བྱ་བ་ནི། །འདྲེན་པའི་ལྷག་བཅས་ལའང་ནང་གསེས་སུ། །བྱ་བ་སྐོར་གཅིག་སྔ་ཕྱི་འདྲེན་པ་དང༌། །སྐོར་གཅིག་ནང་ཁུལ་གོང་འོག་འདྲེན་པ་གཉིས། །དཔེ་ཡིས་བསྟན་ན་བདེ་བླག་རྟོགས་པར་འགྱུར། །བྱ་བྱེད་རྣམ་བཞག་རབ་གསལ་མེ་ལོང་ལས་བྱ་བ་སྐོར་གཅིག་ཚང་མ་ཚང་གི་ཚིགས་སྡོམ་བྱས་པ་སྟེ་གསུམ་པའོ། །སྲོག་མེད་བྱེད་པོར་དེ་ཡི་བྱེད་པ་ཞེས། །ལོགས་སུ་བགྲང་བ་འཇིག་རྟེན་གྲགས་པར་གནོད། །སྲོག་ལྡན་བྱེད་པོར་དེ་ལས་ལྡོག་པ་སྟེ། །བྱེད་པ་ཡོད་ཅིང་བདག་དོན་ཕལ་པ་འཇོག །བྱེད་པར་ནང་གསེས་སྐབས་དང་གཏན་གྱི་གཉིས། །སྟ་རེ་ནམ་ཡང་ཤིང་ཆ་གཅོད་བྱེད་དང༌། །སྨྱུ་གུ་ནམ་ཡང་ཡི་གེ་འབྲི་བྱེད་དེ། །གཏན་གྱི་བྱེད་པ་དེ་རིགས་ཤིན་ཏུ་མང༌། །ཤིང་མཁན་ཤིང་ནི་མི་གཅོད་གནས་སྐབས་དང༌། །ཡིག་མཁན་ཡི་གེ་མི་འབྲིའི་གནས་སྐབས་ནའང༌། །ལག་པ་བྱེད་པ་ཡིན་ལོ་རྨོངས་བཤད་དེ། །བྱ་བར་འཇུག་ན་སྐབས་ཀྱི་བྱེད་པ་ཉིད། །དེ་ཕྱིར་སྐབས་དང་གཏན་གྱི་བྱེད་པ་ལས། །སྐབས་ཀྱི་བྱེད་པ་བྱ་བ་ཁོ་ནར་རག །གཏན་ནི་བྱ་བ་ཡོད་མེད་ཁྱད་མ་མཆིས། །དེ་དག་བྱེད་པའི་ཁྱད་པར་རགས་ཙམ་མོ། །བྱ་བྱེད་རྣམ་བཞག་རབ་གསལ་མེ་ལོང་ལས་བྱེད་པ་ལ་སྐབས་དང་གཏན་གྱི་ཁྱད་པར་འབྱེད་པའི་ཚིགས་སྡོམ་བྱས་པ་སྟེ་བཞི་པའོ། །།བྱ་བའི་ཡུལ་ལ་འཇུག་ཡུལ་སྤེལ་ཡུལ་གཉིས། །འཇུག་ཡུལ་ལ་ཡང་དམིགས་དང་འཕྲད་པ་གཉིས། །ཡིག་ལན་བསྐུར་ནི་དམིགས་པའི་འཇུག་ཡུལ་དང༌། །ས་བོན་འདེབས་ནི་འཕྲད་པའི་འཇུག་ཡུལ་སྟེ། །དེ་འདྲའི་རིགས་ནི་བྱ་བ་གང་རུང་ཞིག །དམིགས་འཕྲད་ཆེད་དུ་བྱ་བ་སོགས་ཀྱི་ཕྱིར། །བྱ་ཚིག་དེ་རང་ཡུལ་ལ་ཐད་ཀར་ནི། །འཇུག་པས་བྱ་བ་འཇུག་ཡུལ་ཐ་སྙད་བྱས། །བྱ་བ་སྤེལ་བའི་ཡུལ་ལ་རྣམ་པ་གཉིས། །མངོན་པར་ཕྱོགས་དང་བྱ་བ་འབྱུང་བའི་གནས། །འགྲོ་བའི་བྱ་བ་ཡུལ་དེར་མ་སླེབས་གོང༌། །མངོན་པར་ཕྱོགས་པ་ཙམ་ལ་འགྲོ་ཞེས་པའི། །ཐ་སྙད་འབྱུང་འདི་སྤེལ་ཡུལ་དང་པོ་ཡིན། །ནགས་ཀྱི་ཁྲོད་དུ་ཤིང་གཅོད་བྱ་བ་སྤེལ། གཅོད་པའི་བྱ་བ་ནགས་ལ་མི་འཇུག་ཀྱང༌། །གཅོད་པ་གནས་དེར་བྱུང་བ་ཙམ་ཉིད་ཕྱིར། །འབྱུང་བའི་གནས་ཀྱི་སྤེལ་ཡུལ་ཡིན་པར་འདོད། བྱ་བྱེད་རྣམ་བཞག་རབ་གསལ་མེ་ལོང་ལས་བྱ་བའི་ཡུལ་གྱི་ཁྱད་པར་བྱེ་བྲག་ཏུ་ཕྱེ་བའི་ཚིགས་སྡོམ་བྱས་པ་སྟེ་ལྔ་པའོ། །གང་ཞིག་ཡུལ་དང་བྱེད་པོ་ངེས་མེད་དུ། །རྣམ་པར་འགྱུར་ཞིང་ཞེན་འདོད་མི་ཐུབ་པ། །ཚུལ་རོལ་ཕ་རོལ་གོལ་ས་འགྱུར་བ་བཞིན། །དེ་དག་བལྟོས་བཅས་བྱ་ཚིག་ཡིན་པར་འདོད། །དཔེར་ན་སྒྱུ་མ་མཁན་དང་མིག་འཁྲུལ་ལ། །བལྟ་བར་འོངས་གཉིས་བྱེད་པོ་གང་ཞིག་འཇོག །སྒྱུ་མ་མཁན་གྱིས་ལྟས་མོ་སྟོན་ཟེར་ན། །བལྟ་མཁན་དེ་ཚོས་བལྟས་པ་མ་ཡིན་ནམ། དེས་ན་ཕན་ཚུན་གཉིས་ག་བྱེད་པོ་སྟེ། གང་ལ་ཡུལ་དང་གང་ལ་བྱེད་པོར་འཛིན། དེ་ཕྱིར་ངེས་མེད་བྱ་ཚིག་དེ་རིགས་ལ། །བྱེད་ལས་ཐ་མི་དད་པར་འཇོག་ན་འཐད། །བྱ་བྱེད་རྣམ་བཞག་རབ་གསལ་མེ་ལོང་ལས་བལྟོས་བཅས་བྱ་ཚིག་གི་འཇོག་ཚུལ་ཚིགས་སྡོམ་བྱས་པ་སྟེ་དྲུག་པའོ། །བྱ་བྱེད་ཚིག་ལ་དུས་དང་དངོས་པོ་གཉིས། །མ་འདྲེས་སོ་སོར་རྟོགས་པ་ཤིན་ཏུ་གལ། །དེ་ཕྱིར་དུས་ཀྱི་ཚིག་སྡེབ་བྱ་བྱེད་དང༌། །བདག་གཞན་སྐབས་ཀྱི་བྱ་བྱེད་མ་ནོར་ཞིག །དེ་ཡང་དུས་ཀྱི་ཚིག་སྡེབ་ཅེས་བྱ་བ། །བྱ་བྱེད་པ་སྐུལ་མཐའ་རུ་བརྒྱན་ནས་སུ། །རེའུ་མིག་བྱས་པ་དུས་ཕྱིས་ཤིན་ཏུ་མང༌། །དེ་རྣམས་དུས་ལས་དངོས་པོར་གོ་བ་མིན། །དཔེར་ན་བསྒྲུབ་བྱ་ཞེས་པ་མ་འོངས་དང༌། །སྒྲུབ་བྱེད་ཅེས་པ་བྱེད་བཞིན་ད་ལྟ་བ། །བསྒྲུབས་པ་འདས་དང་སྒྲུབས་ཤིག་སྐུལ་བའི་ཚིག །ནོར་ས་མེད་པར་བྱ་བའི་དུས་ལ་གོ། །བདག་གཞན་གཉིས་ཀྱི་སྐབས་སུ་སྒྲུབ་བྱེད་ནི། །བྱེད་པ་པོ་དང་དེ་ཡི་བྱེད་པ་སྟེ། །བསྒྲུབ་བྱ་ཞེས་པ་ལས་ཀྱི་དངོས་པོ་ཉིད། །དངོས་པོ་ཁོ་ནར་གོ་ཡི་དུས་ལ་མིན། །དེ་ཡི་ས་མཚམས་གསལ་བ་མ་བྱུང་ཕྱིན། །རྟགས་འཇུག་སྨྲ་ན་རང་གཞན་འཁྲུལ་བའི་རྒྱུ། །བྱ་བྱེད་རྣམ་བཞག་རབ་གསལ་མེ་ལོང་ལས་བྱ་བྱེད་ཀྱི་སྒྲ་མཚུངས་དོན་གཞན་གྱི་ཚིགས་སྡོམ་བྱས་པ་སྟེ་བདུན་པའོ། །དུས་གསུམ་ཚིག་སྡེབ་ནང་གི་བྱ་བྱེད་ལ། །འགྲེལ་བའི་སྐབས་སུ་བྱེད་པོ་དངོས་ཞུགས་རྣམས། །སྟོན་པར་བྱེད་དང་བསྟན་པར་བྱ་བ་དང༌། །སྟོན་པར་བྱེད་བཞིན་བསྟན་པར་བྱ་རྒྱུ་སོགས། །ཚིག་གིས་འགྲེལ་ལ་སྐྱོན་དུ་མི་འགྱུར་ཡང༌། བྱ་བྱེད་ཚིག་གི་ནུས་པ་ཆེ་བའི་ཕྱིར། །བྱེད་པོ་མེད་ལ་བྱེད་བཞིན་བྱ་རྒྱུ་སོགས། །སྦྱར་ནས་འགྲེལ་བ་ཧ་ཅང་མི་བདེ་སྟེ། །མེ་ཏོག་འཆར་བར་བྱེད་དང་བྱེད་བཞིན་ཞེས། །བརྗོད་ན་བྱེད་པོ་ཡོད་པ་ཤུགས་ཀྱིས་གོ། །དེ་ཕྱིར་འཆར་བར་འགྱུར་དང་འཆར་བཞིན་དང༌། །འཆར་བའི་བྱ་བ་བྱུང་དང་འབྱུང་རྒྱུ་དང༌། །འབྱུང་བཞིན་པ་ལ་སྦྱར་བས་འགྲེལ་བ་བདེ། །གཞན་ཡང་ཟིན་བཞིན་རྒྱུ་ཡི་ཚིག་གྲོགས་ནི། །བྱ་ཚིག་རྣམས་ལ་ཐད་ཀར་སྦྱར་རུང་ཡང༌། །མཛེས་ཟིན་མཛེས་བཞིན་མཛེས་རྒྱུ་ལྟ་བུ་དང༌། །མཁས་ཟིན་མཁས་བཞིན་མཁས་རྒྱུ་ལྟ་བུ་དང༌། །མཐོ་ཟིན་མཐོ་བཞིན་མཐོ་རྒྱུ་སོགས་སྨྲོས་ན། །བོད་ཀྱི་སྐད་དུ་དེ་ལྟར་རུང་བ་མིན། །དེ་ཡང་ཁྱད་ཚིག་གཞན་གྱི་ཁྱད་ཆོས་སོ། །བྱ་བྱེད་རྣམ་བཞག་རབ་གསལ་མེ་ལོང་ལས་བྱ་བྱེད་ཀྱི་ཚིག་ཤད་འཇུག་མི་འཇུག་གི་ཚིགས་སྡོམ་སྟེ་བརྒྱད་པའོ། །བདག་གཞན་གཉིས་ལ་གཙོ་ཕལ་ཡོད་པ་སྟེ། །བདག་ལ་བྱེད་པོ་གཙོ་དང་བྱེད་པ་ཕལ། །གཞན་ལ་ལས་ནི་གཙོ་དང་ཡུལ་ནི་ཕལ། །ཡུལ་ལས་གཅིག་ཏུ་སོང་ན་གཙོ་ཕལ་མེད། །བྱེད་དང་ལས་གཉིས་ཡང་ན་བྱེད་དང་ཡུལ། །ཡོད་ན་བདག་གཞན་ཐ་སྙད་གདག་ཏུ་ཡོད། །དེ་ཕྱིར་བདག་གཞན་ཡོད་པ་ཐམས་ཅད་ལ། །བྱེད་ལས་ཐ་དད་ཡིན་པའི་ངེས་པ་མེད། བཀྲ་ཤིས་གདན་བཞུགས་བཞུགས་བྱ་ལོགས་སུ་མེད། །དེས་ན་བྱེད་ལས་ཐ་མི་དད་པར་གཏོགས། །འོན་ཀྱང་བྱེད་དང་བྱ་བའི་ཡུལ་ཡོད་ཕྱིར། །བདག་དང་གཞན་གྱི་དངོས་པོ་དོན་ལ་གནས། །ཉི་མ་ཤར་བའི་རང་བཞིན་བྱ་བ་ནི། །བསྐུལ་བའི་བྱེད་པོ་མེད་ཅིང་བྱ་བ་དེས། །གང་ལ་དམིགས་དང་འཇུག་པའི་ཡུལ་ཡང་མེད། །དེ་ཕྱིར་བདག་གཞན་འབྱེད་དུ་མེད་པའོ། །ཡུལ་དང་ལས་གཉིས་སྐབས་རེ་གཅིག་གྱུར་དང༌། །སྐབས་རེ་ཐ་དད་གནས་པ་དཔེ་ཙམ་ན། །ལྕགས་ལ་ཐོ་བས་བརྡུང་ནི་གཅིག་གྱུར་ཏེ། །ལྕགས་ནི་ཡུལ་ལས་གཉི་ག་ཡིན་པའི་ཕྱིར། །ཞིང་ལ་སོན་འདེབས་ཡུལ་ལས་ཐ་དད་དེ། །ཞིང་ནི་ཡུལ་དང་སོན་ནི་ལས་ཀྱིས་སོ། བྱ་བྱེད་རྣམ་བཞག་རབ་གསལ་མེ་ལོང་ལས་བདག་གཞན་འབྱེད་ཚུལ་ལས་འཕྲོས་ཏེ་ཡུལ་ལས་གཅིག་དང་ཐ་དད་ཀྱི་ཚིགས་སྡོམ་བྱས་པ་སྟེ་དགུ་པའོ། །བྱ་བྱེད་ལས་གསུམ་ཚང་བའི་བྱ་ཚིག་ལ། །དེ་གསུམ་དོ་མཉམ་ཡིན་མིན་སྣ་ཚོགས་ཏེ། །རྫི་འུ་གསུམ་གྱིས་ར་ལུག་ཁྱུ་གཅིག་དེད། །ཞེས་པར་བྱ་བ་གཅིག་ལ་གཞན་གཉིས་མང༌། །གྲོགས་པོ་ཚོས་ནི་སྤོ་ལོ་འཕྲོགས་ལེན་བྱེད། །ཅེས་པར་ལས་ནི་གཅིག་ལ་གཞན་གཉིས་མང༌། །བཀྲ་ཤིས་རྟ་རྣམས་བཞོན་དང་ཁྲིད་སོགས་བྱེད། །ཅེས་པར་བྱེད་པོ་གཅིག་ལ་གཞན་གཉིས་མང༌། །དམག་མི་བཅུ་ཡིས་དཔོན་པོར་ཞུ་ཡིག་ཕུལ། །ཅེས་པར་བྱེད་པོ་མང་ཞིག་བྱ་ལས་གཅིག །གཡོག་པོ་ལྔ་ནི་དཔོན་པོ་མདུན་དུ་བཀུག །ཅེས་པར་ལས་ནི་མང་ཞིག་བྱ་བྱེད་གཅིག །བཙུན་ཆུང་ཞིག་གི་དཔེ་ཆ་བསྐྱོར་དང་ཀློག །ཅེས་པར་བྱ་བ་མང་ཞིང་བྱེད་ལས་ཉུང༌། །ཕུན་ཚོགས་ལགས་ཀྱི་ཤོག་བུར་ཡི་གེ་བྲིས། །ཞེས་པ་བྱ་བྱེད་ལས་གསུམ་རེ་རེ་བ། །དེ་སོགས་བྱ་བྱེད་མང་ཉུང་སྣ་ཚོགས་ནི། །ཡོད་ཕྱིར་དཔེ་བརྗོད་གུ་ཡངས་དགོད་པར་རིགས། །བྱ་བྱེད་རྣམ་བཞག་རབ་གསལ་མེ་ལོང་ལས་བྱ་བྱེད་ལས་གསུམ་དོ་མཉམ་མི་མཉམ་གྱི་ཚིགས་སྡོམ་བྱས་པ་སྟེ་བཅུ་པའོ། །
སྔོན་འཇུག་ལྔ་ཡིས་ཞུགས་ལ་རྣམ་པ་གཉིས། །མིང་གི་འཕུལ་དང་བྱ་བའི་འཕུལ་གཉིས་སོ། །མིང་གི་འཕུལ་ནི་དག་བྱེད་མ་ནོར་ཆེད། །ཁྱད་ཚིག་འགའ་ཡི་འཕུལ་ཡང་དེ་ཁོངས་འདུ། །བྱ་བའི་སྔོན་འཇུག་ཡིན་པ་ཐམས་ཅད་ལ། །ཅིའི་ཕྱིར་འཇུག་པའི་དགོས་པ་ངེས་པར་ཡོད། །དེ་ཡང་ཆེད་དུ་སྦྱར་དང་དག་ཐོབ་གཉིས། །རྣམ་པར་ཕྱེ་སྟེ་བཤད་པ་གནད་དུ་ཆེ། །ཆེད་དུ་སྦྱར་བ་དང་པོའི་སློབ་དཔོན་གྱི། །གསུང་ལས་འགལ་བའི་ལྷག་མ་མི་འོས་ཏེ། །ཁ་ཅིག་ཆེད་སྦྱར་དག་ཐོབ་མ་དབྱེ་བར། །ཆེད་དུ་སྦྱར་ལོ་ཐོལ་བྱུང་སྨྲ་བ་མང༌། །དེ་ཕྱིར་གཞུང་གི་རྩ་ཚིགས་ཇི་བཞིན་དུ། །ཕོ་ནི་འདས་དང་གཞན་བསྒྲུབ་ཁོ་ནའི་ཆེད། །དེ་མིན་འབྱུང་ན་དག་ཐོབ་དབང་གིས་ཡིན། །མོ་ནི་བདག་དང་མ་འོངས་ཁོ་ནའི་ཕྱིར། །དེ་མིན་འབྱུང་བ་དག་ཐོབ་དབང་གིས་སོ། །མ་ནིང་ག་ད་བདག་གཞན་གཉི་ག་དང༌། །དུས་ཀྱི་ད་ལྟར་བསྒྲུབ་རྒྱུ་ཁོ་ནའི་ཆེད། །དེ་མིན་འབྱུང་ན་དག་ཆར་དགོས་དབང་ཐོབ། །ཤིན་ཏུ་མོ་ནི་བདག་གཞན་དུས་གསུམ་ལ། །བྱེ་བྲག་དམིགས་འཛིན་མེད་པར་མཉམ་པས་འཇུག །ཇི་ལྟར་ཞེ་ན་བ་ཡིས་འཕུལ་བ་ན། །དུས་ཀྱི་འདས་དང་དངོས་པོའི་གཞན་གཉིས་ཙམ། །བསྒྲུབ་པའི་ཆེད་དུ་སྦྱར་གྱི་མ་འོངས་དང༌། །དངོས་པོ་གཞན་གཉིས་དག་ཐོབ་མཚུངས་པའི་ཕྱིར། །མ་འོངས་པ་ལ་བ་ཐོབ་ཆེད་སྦྱར་མིན། །དེ་ལས་རིགས་བསྒྲེ་བྱ་ཚུལ་མཁྱེན་པར་མཛོད། །ཁ་ཅིག་མོ་ནི་བདག་དང་མ་འོངས་ཞེས། །ད་སྒྲ་ཨུ་ཚུགས་ཀྱིས་ནི་བཅུག་པ་ཡང༌། །ཆེད་དུ་དག་ཐོབ་མ་མཁྱེན་ཚུལ་བཞེས་སོ། །བྱ་བྱེད་རྣམ་བཞག་རབ་གསལ་མེ་ལོང་ལས་བྱ་བའི་འཕུལ་གྱིས་ཆེད་དུ་སྦྱར་དང་དག་ཐོབ་གཉིས་འབྱེད་པའི་ཚིགས་སྡོམ་བྱས་པ་སྟེ་བཅུ་གཅིག་པའོ། །རྗེས་འཇུག་རྣམས་ཀྱིས་བྱ་བྱེད་སྟོན་པ་ལ། །སྔ་མ་སྔོན་འཇུག་ལྔ་བཞིན་རྩ་བར་གསུངས། །འོན་ཀྱང་སྔོན་འཇུག་མེད་ལ་ཇི་ལྟར་འགྱུར། །ཡོད་ཀྱང་ཡང་འཇུག་ཞུགས་ལ་བརྟེན་པ་མང༌། །ས་མཐས་ཆོག་ནུས་བཏོན་པའང་ཇི་སྙེད་ཕྱིར། །རྩིང་ཧྲོག་མིན་པར་ཞིབ་ཆ་འཐོན་ན་ལེགས། །དེ་ཡང་སྔོན་འཇུག་ཡོད་པའི་ཆེད་སྦྱར་དང༌། །དག་ཐོབ་གང་ལའང་རྗེས་འཇུག་ཞུགས་པ་ནི། །གྲོགས་དང་མཐུན་རྐྱེན་མེད་ཐབས་མེད་པ་ཡིན། །སྔོན་འཇུག་མེད་པའི་བྱ་ཚིག་ཐམསཅད་ལ། །བྱ་བྱེད་བདག་གཞན་དུས་གསུམ་ཅི་རིགས་པ། །ཆེད་དུ་སྦྱར་རམ་ཡང་ན་དག་ཐོབ་ཀུན། །མཐའ་རྟེན་དང་པོ་གཉིས་པའི་ནུས་སྟོབས་ཡིན། །གཟུགས་འགྱུར་དུས་གསུམ་ནང་ཚན་འདས་དོན་ལ། །ད་དྲག་ས་དྲག་གཉིས་ཀྱི་མཚོན་པ་མང༌། །འདས་ལ་ས་མཐས་འཐུས་པར་བྱ་བའི་ཚུལ། །རྗེས་འཇུག་ས་ནི་གཞན་ལས་ལྷག་པ་ཉིད། །བྱ་བྱེད་རྣམ་བཞག་རབ་གསལ་མེ་ལོང་ལས་རྗེས་འཇུག་གི་དགོས་པ་ལས་འཕྲོས་པའི་དོན་བསྒྲུབ་ཚུལ་གྱི་ཚིགས་སྡོམ་བྱས་པ་སྟེ་བཅུ་གཉིས་པའོ། །
དེ་ལྟར་བྱ་བའི་ཚིག་ནི་མཐའ་ཡས་ཤིང༌། །རྟོགས་དཀའི་བྱ་བྱེད་ཐ་སྙད་སྣ་ཚོགས་ལ། །རྣམ་བཞག་ཚིགས་སུ་བཅད་པའི་སྡོམ་འདི་ཀོ། །ཅི་ཡང་འཆར་བའི་རབ་གསལ་མེ་ལོང་ཉིད། །འདི་ན་ལུང་ལས་ལུང་བཞིན་འཆད་མིན་ཏེ། །དགག་བཞག་མཐའ་རུ་ལྷུངས་པའི་རྩོད་པ་མིན། །ཚིག་རྒྱན་དོན་ལ་བསྒྲིབས་པའི་རྩོམ་མིན་པར། །བྱས་འདི་བློ་གསལ་རྣམས་ལ་སྐྱེས་སུ་འབུལ།།  །།
ལེ་ཚན་བརྒྱ་དང་ཉེར་བཞི།
དུས་གསུམ་དང་འབྲེལ་བའི་བཤད་པ་ཁག་བཅུ་ལས་གསུམ་བཤད།

བྱ་བའི་སྔོན་འཇུག་གི་ཅིའི་ཕྱིར་འཇུག་པའི་དགོས་པ་བསྟན་པ་ལས། གཉིས་པ་དུས་གསུམ་བཤད་པ་ལ། ༡ བྱ་བའི་དུས་གསུམ་བཤད་པ། ༢ དུས་གསུམ་གྱི་ཚིག་སྡེབ་བཞི། ༣ ཚིག་སྡེབ་ནང་གསེས་གཟུགས་འགྱུར་མི་འགྱུར་གྱི་ཁྱད་པར་ལྔ༌། ༤ ཚིག་སྡེབ་དང་འབྲེལ་བའི་ཁྱད་པར་འབྱེད་དགོས་པ་དྲུག ༥ དུས་གསུམ་གྱི་ཚིག་སྡེབ་བཤད་པ་ལས་འཕྲོས་ཏེ་རྣམ་པར་འགྱུར་བ་བདུན། ༦ དུས་གསུམ་དང་འབྲེལ་བའི་དོན་སྣ་ཚོགས་པ་བརྒྱད། ༧ དུས་གསུམ་སྤྱིར་བཏང་བ། ༨ དུས་གསུམ་བྱེ་བྲག་པ། ༩ དུས་གསུམ་ཐོར་བུ་བ། ༡༠ འ་ཡིག་གཉིས་ལྡན་བཅས་སོ། །
དང་པོ་དུས་གསུམ་བཤད་པར། དུས་ཀྱི་ཐ་སྙད་གསུམ་སྟེ། དུས་ཁོ་ན་དང༌། དངོས་པོའི་དུས་དང༌། བྱ་བའི་དུས་བཅས་ལས་འདིར་བྱ་བའི་དུས་ཉིད་ལ་སྦྱར་བ་སྟེ། སྤྱིར་ན་བྱ་བ་ཡིན་ཕྱིན་དུས་གསུམ་གྱི་དབྱེ་བ་ཡོད་དགོས་ངེས་ཡིན། འོན་ཀྱང་བྱེད་པོ་ཞུགས་མ་ཞུགས་ཀྱི་དུས་གསུམ་ངོས་འཛིན་ཚུལ་ཁྱད་པར་ཆེ་བ་སྟེ། བྱེད་པོ་ཞུགས་ཡོད་པའི་དབང་དུ་བྱས་ན། དེའི་དུས་གསུམ་ནི་དཀའ་གནད་གསལ་བའི་མེ་ལོང་ལས་བྱུང་བ་ལྟར། བྱ་བ་བྱས་ཟིན་འདས་པ་དང༌། བྱེད་བཞིན་པ་ནི་ད་ལྟ་དང༌། བྱ་བ་བྱེད་པར་འགྱུར་བའམ་བྱ་རྒྱུ་ལ་མ་འོངས་པར་གསུངས་པ་ལྟར་ཡིན་མོད། བྱེད་པོ་མ་ཞུགས་པ་རྣམས་ལ་སུས་བྱས་ཟིན་པའམ། སུས་བྱེད་བཞིན་པ། སུས་བྱེད་པར་འགྱུར་བའི་ཐ་སྙད་མི་འཐད་དེ། མེ་ཏོག་ཤར་ཟིན་པ་ལ་བྱ་བ་བྱས་ཟིན་བརྗོད་དམ། མེ་ཏོག་འཆར་བཞིན་པ་ལ་བྱ་བ་བྱེད་བཞིན་ཞེས་བརྗོད་དམ། འཆར་རྒྱུ་ལ་བྱ་བ་བསྒྲུབ་རྒྱུའམ་བྱ་རྒྱུ་ཞེས་སྨྲས་སམ། དེ་ལྟར་མི་འོས་པ་མངོན་སུམ་སྟེ། དེའི་ཕྱིར་བྱེད་པོ་མ་ཞུགས་པའི་བྱ་ཚིག་གི་དུས་གསུམ་འཇོག་ཚུལ་ཡང༌། དེ་ལྟའི་བྱ་བ་ཞིག་བྱུང་བའམ་ཐོན་ཟིན་པ་ལ་བྱུང་ཟིན་འདས་པ་དང༌། འབྱུང་བཞིན་པའམ་འཐོན་བཞིན་པ་ལ་འབྱུང་བཞིན་ད་ལྟ་བ། འབྱུང་རྒྱུའམ་འཐོན་རྒྱུ་ལ་འབྱུང་འགྱུར་མ་འོངས་པ་ཞེས་དང་པོ་ནས་མ་རྙོག་པར་ཁམས་དྭངས་མ་ཞིག་འཆད་ན་ལེགས་སོ། །
ལེ་ཚན་བརྒྱ་དང་ཉེར་ལྔ༌།
བཞི་བཤད།

དུས་གསུམ་ཀྱི་ཚིག་སྡེབ་བཞི་བཤད་པ་ནི། སྔོན་མཁས་པ་རྣམས་ཀྱིས་ཁྱབ་ཆེ་བའི་དུས་གསུམ་སྐུལ་ཚིག་དང་བཅས་ལ་ངོ་འཕྲོད་ཅིང་བློར་ངེས་བདེ་བ་ཡོང་ཆེད། བྱ་ཚིག་གང་ཡིན་པའི་མཐར། བྱ་བྱེད་པ་སྐུལ་བཞིས་བརྒྱན་པར་བྱས་ཏེ། བྱ་བ་ཞིག་གི་བྱ་བྱེད་འདས་སྐུལ་ཕྱོགས་གཅིག་སྡེབ་པ་ལ་ཚིག་སྡེབ་ཅེས་བྱ་སྟེ། བགད་བྱ། དགོད་བྱེད། བགད་པ། དགོད་ཅིག་ལྟ་བུ་རིམ་པར་གནས་པ་ལའོ། །
ཚིག་སྡེབ་བཞིའི་འཇོག་ཚུལ་ལ་སྔར་རེའུ་མིག་ཏུ་བྱས་པའམ། བསྟར་དུ་བསྒྲིགས་ནས་བཀོད་པ་ཅི་ཡང་བྱུང་བ་དེ་དག་ལ་གཟུགས་འགྱུར་མ་འགྱུར་དང༌། སྐུལ་ཚིག་ཡོད་མེད། གཞན་ཡང་ཁྱད་པར་སྟོན་པའི་ཚིག་འགའ་བྱ་ཚིག་གི་ཚིག་སྡེབ་ཏུ་བཅུག་སྣང་ཞིང༌། གཟུགས་འགྱུར་མ་འགྱུར་ནི་གཤམ་དུ་འཆད་པར་འགྱུར་ལ། ཚིག་སྡེབ་ནང་སྐུལ་བའི་ཚིག་ནི་སྒྲུབས་ཤིག གཅོད་ཅིག སོང་ཞིག་ལྟ་བུ་རྣམས་ཏེ། དེ་ལྟ་བུའི་སྐུལ་ཚིག་ཚིག་སྡེབ་ཏུ་ཡོད་པ་མེད་པ་སྣ་ཚོགས་བྱུང་བ་ཅིའི་ཕྱིར་ཞེ་ན། བྱ་བྱེད་ལས་གསུམ་ཆ་ཚང་བའི་བྱ་ཚིག་ལ་སྐུལ་ཚིག་སྦྱར་བ་དང༌། དེ་མིན་བྱེད་པོ་དངོས་ཞུགས་འགའ་ཞིག་ལ་སྐུལ་ཚིག་སྦྱར་བ་ཡིན་པས། བྱ་ཚིག་གི་དུས་གསུམ་ཚིག་སྡེབ་ཡོད་ཚད་ལ་ནི་སྦྱར་བ་མིན། །
ཚིག་སྡེབ་བྱ་ཚུལ་ནི་བྱ་ཚིག་ཁོ་ན་ལས་བྱ་ཚིག་མ་ཡིན་པར་སྦྱར་ན་མི་བདེ་ཞིང༌། གལ་ཏེ་ཚིག་སྡེབ་ཏུ་བྱ་ན་མཛེས་པར་བྱ། མཛེས་པར་བྱེད། མཛེས་པར་བྱས་ལྟ་བུ་ཡིག་འབྲུ་མང་ཙམ་བྱ་ཞིང༌། དེ་བཞིན་རིགས་འགྲེ་ནས་མཁས་ལ་སོགས་པ་དེ་ལྟར་དགོས་ཀྱི། གཟུགས་བྱ། འཛུགས་བྱེད། བཙུགས་པ། ཚུགས་ཤིག་ལྟ་བུའི་ཚིགས་སྡུད་མཁས་སོགས་ལ་མི་རུང་བར་སྙམ། །
འོན་དུས་གསུམ་གྱི་ཚིག་སྡེབ་ཏུ་དུས་གསུམ་ཁོ་ན་སྟོན་པ་ལས་བདག་གཞན་མི་སྟོན་ནམ་ཞེ་ན། དེ་ལ་རིགས་གཉིས་ཏེ། དུས་གསུམ་ལས་བདག་གཞན་འབྱེད་དུ་མེད་པའི་བྱ་ཚིག་རྣམས་ནི་དུས་གསུམ་ཁོ་ན་སྟོན་པའི་ཚིག་སྡེབ་དང༌། བདག་གཞན་གཉིས་སུ་དབྱེར་ནུས་པའི་བྱ་ཚིག་ལ་ནི་དེའི་དུས་གསུམ་གྱི་ཚིག་སྡེབ་ནང་དུ། བྱེད་བཞིན་ད་ལྟ་བའི་གནས་སུ་དངོས་པོ་བདག་དང༌། བྱ་འགྱུར་མ་འོངས་པའི་གནས་སུ་དངོས་པོ་གཞན་གཞག་སྟེ་འགྲེལ་དགོས།།  །།
ལེ་ཚན་བརྒྱ་དང་ཉེར་དྲུག
ལྔ་བཤད།
དུས་གསུམ་ཚིག་སྡེབ་ཀྱི་ནང་དུ་གཟུགས་འགྱུར་བ་དང་མི་འགྱུར་བའི་ཁྱད་པར་ཅན་ལྔ་འཆད་པར་བྱ་བ་ལ། ཐོག་མ་གཟུགས་འགྱུར་མི་འགྱུར་ཞེས་པ་ཚིག་སྡེབ་ཀྱི་གནས་བཞིའམ་གསུམ་དུ་འཕུལ་ཡོད་མེད་དང་འཕུལ་མི་འདྲ་བར་འགྱུར་ཚུལ་གྱི་སྒོ་ནས་གཟུགས་འགྱུར་དང༌། གཟུགས་མི་འགྱུར་གྱི་རིགས་གཉིས་སུ་འབྱེད་དེ། གཟུགས་འགྱུར་བ་ལ་ཡང་ནང་གསེས་སུ། འཕུལ་དང་དབྱངས་འགྱུར་བ། འཕུལ་མིང་དབྱངས་གསུམ་འགྱུར་བ། འཕུལ་ཡོད་དང་མེད་ཀྱི་འགྱུར་བ་ཅན་དང་གསུམ་ཡོད།
༡ འཕུལ་དང་དབྱངས་འགྱུར་བ་ནི། གཅད་བྱ། གཅོད་བྱེད། བཅད་པ། གཅོད་ཅིག་ལྟ་བུ་མ་འོངས་པར་སྔོན་འཇུག་ག་འདས་པར་སྔོན་འཇུག་བ། ད་ལྟ་བ་དང་སྐུལ་ཚིག་ལ་གས་འཕུལ་ཅིང་དབྱངས་ཨོ་དང་ལྡན་པ་བཞིན་ནོ། །
༢ འཕུལ་མིང་དབྱངས་གསུམ་ག་འགྱུར་བ་ནི། གཞལ་བྱ། འཇོལ་བྱེད། འཇལ་བ། འཇོལད་ཅིག་ལྟ་བུ་མ་འོངས་པར་གས་འཕུལ། འདས་པ་འས་འཕུལ། ད་ལྟ་བར་འས་འཕུལ་བ་ལ་དབྱངས་ཨོ་ལྡན་པ། སྐུལ་ཚིག་ལ་འས་འཕུལ་དབྱངས་ཨོ་ལྡན་ལ་ད་དྲག་ཐོབ་པ་སོགས་ལྟར་རོ། །
༣ འཕུལ་ཡོད་དང་མེད་ཀྱི་འགྱུར་བ་ནི། བསྐོར་བྱ་སྐོར་བྱེད་བསྐོར་པ་སྐོརད་ཅིག་ལྟ་བུ་མ་འོངས་པ་དང་འདས་པ་ལ་བས་འཕུལ་ཡོད་པ་ལ། ད་ལྟ་བ་དང་སྐུལ་ཚིག་ལ་འཕུལ་མེད་པ་ཡིན་པ་བཞིན་ནོ། །
གཟུགས་མི་འགྱུར་བའི་ཚིག་སྡེབ་ལའང་རིགས་གཉིས་ཡོད་པར་འདོད་དེ། འཕུལ་ཡོད་པར་མཚུངས་པ་དང༌། འཕུལ་མེད་པར་མཚུངས་པའོ། །དཔེ་བརྗོད་ནི།
༡ འཕུལ་ཡོད་པར་མཚུངས་པ་ནི། མཁྱེན་བྱ། མཁྱེད་བྱེད། མཁྱེན་པ། མཁྱེན་པར་མཛོད་ཅིག་ལྟ་བུ་སྔོན་འཇུག་ཤིན་ཏུ་མོ་མ་ཡིག་གིས་སྡེབ་བཞི་གར་འཕུལ་བ་ལྟ་བུའོ། །
༢ འཕུལ་མེད་པར་མཚུངས་པ་ནི། རྟོགས་བྱ་རྟོགས་བྱེད་རྟོགས་པ་རྟོགས་པར་གྱིས་ཤིག་ལྟ་བུ་སྡེབ་ཀྱི་ནང་འགོ་ནས་མཇུག་བར་སྔོན་འཇུག་མེད་པར་མཚུངས་པ་རྣམས་སོ། །
འདས་སྐུལ་གཉིས་པ་ད་དྲག་དང་ས་དྲག་གང་རུང་ཐོབ་པས་ཅུང་ཟད་འགྱུར་བ་དཔེར་ན། གཡང་ལ་ལྕེབ་བྱ་ལྕེབ་བྱེད་ལྕེབས་པ་ལྕེབས་ཤིག་ལྟ་བུ་ནི་འཕུལ་མེད་པས་མཚུངས་པའི་ཁོངས་སུ་འདུ་བས། དེ་ལྟར་ན་གཟུགས་འགྱུར་བའི་རིགས་གསུམ་དང་མི་འགྱུར་བའི་རིགས་གཉིས་ཏེ་རིགས་ལྔ་ཡོད་དོ། །
ལེ་ཚན་བརྒྱ་དང་ཉེར་བདུན། དྲུག་བཤད།
སྟོད་ཆ

དུས་གསུམ་ཚིག་སྡེབ་ལ་དབྱེ་བར་བྱ་དགོས་པའི་ཁྱད་པར་དྲུག་ཡོད་པར་འདོད་དེ། ཚིག་གྲོགས་ལ་བལྟོས་མ་བལྟོས་གཉིས། ཚིག་སྡེབ་ནང་བྱ་བྱེད་ཀྱི་ཚིག་མཐའ་གོ་དོན་མི་འདྲ་བ་གཉིས། སྔོན་འཇུག་གང་སྦྱར་བ་ཆེད་དུ་སྦྱར་བ་ཡིན་མིན་གཉིས་ཏེ་དྲུག་གོ །དང་པོ་གཉིས་ནི། གཟུགས་འགྱུར་བ་མངོན་གསལ་ཅན་གྱི་བྱ་ཚིག་ལ་ཚིག་སྡེབ་ཏུ་མ་བྱས་ཀྱང་ཐད་ཀར་བདག་གཞན་དུས་གསུམ་སྟོན་ནུས་པ་དཔེར་ན། འབྲུ་འབོ་ལ་གཞལ་ཞེས་མ་འོངས་པ་དང༌། གཞལ་བྱའི་འབྲུ་ཞེས་དངོས་པོ་གཞན་དང༌། འཇོལ་ཞེས་ད་ལྟ་བ་དང༌། འཇོལ་བ་པོ་ཞེས་དངོས་པོ་བདག འཇལ་ཞེས་འདས་པ། འཇོལད་ཅེས་སྐུལ་ཚིག་ལ་དག་ཆར་བལྟས་ནས་ཐད་ཀར་གོ་ཐུབ་པས་ཚིག་སྡེབ་ཏུ་འབྱུང་བའི་བྱ་བྱེད་པ་སྐུལ་དང༌། གཞན་ཡང་འགྱུར་གྱུར་སོགས་ཀྱིས་ཚིག་གྲོགས་མ་བྱས་ཀྱང་ཆོག་པ་དང༌། ཡང་གཟུགས་མི་འགྱུར་བ་དཔེར་ན་རྟོགས་སོགས་ལྟ་བུ་ལ། གལ་ཏེ་བྱ་བྱེད་པ་སྐུལ་འགྱུར་གྱུར་རྣམས་ཀྱིས་ཚིག་གྲོགས་མ་བྱས་ན་རྟོགས་ཟིན་རྟོགས་བཞིན་རྟོགས་རྒྱུ་རྟོགས་དགོས་སོགས་ཀྱི་དོན་བྱ་ཚིག་དེ་རང་གི་དག་ཆས་སྟོན་མི་ནུས་པ་ལྟར་རོ། །
གཉིས་པ་ཚིག་སྡེབ་ནང་བྱུང་བའི་བྱ་བྱེད་ཀྱི་མཐའ་བརྒྱན་ལ་དོན་གཉིས་རེ་གཉེས་རེ་ལྡན་པ་གོང་དུའང་ལམ་ཙམ་བཤད་ཀྱང་འདིར་བརྗོད་ན། བསྒྲུབ་བྱ་ཞེས་པ་ལྟ་བུར་བསྒྲུབ་པར་བྱ་བའི་བྱ་བ་མ་འོངས་པའི་དོན་ཞིག་དང༌། བསྒྲུབ་བྱའི་ལས་ཀྱི་དངོས་པོ་སྟེ་དངོས་པོ་གཞན་གྱི་དོན་གཉིས་ཀྱི་ཆ་ནས་གོ་བར་འགྱུར་བ་དང༌། སྒྲུབ་བྱེད་ཅེས་པའི་ཚེ་ན། བྱ་བ་གང་ཞིག་སྒྲུབ་པར་བྱེད་བཞིན་པའི་དུས་ཀྱི་ད་ལྟ་བ་དང༌། སྒྲུབ་བྱེད་ཀྱི་རྐྱེན་མཐའ་དག་ལ་སྐུལ་བའི་བྱེད་པ་པོ་དངོས་པོ་བདག་དོན་གཙོ་བོའམ་བདག་དོན་ཕལ་པ་བྱེད་པ་ལ་གོ་བའི་དོན་གཉིས་ཡོད་པ་བཞིན་སྐབས་སོ་སོར་བྱ་ཞེས་པ་དང་བྱེད་ཅེས་པ་དངོས་པོར་གོ་འམ་དུས་ལ་གོ་ནི་རྗོད་ཚིག་ལ་དཔག་ནས་ཇི་བཞིན་རྟོགས་དགོས་པ་དང་འཆད་དགོས་ཀྱི་རྙོག་བཤད་མི་རུང་བ་དང༌། དོན་གཉིས་མེད་པའི་སྐབས་ནི་དུས་ཁོ་ན་ལ་ངོས་འཛིན་དགོས།། །།
ལེ་ཚན་བརྒྱ་དང་ཉེར་བརྒྱད། དྲུག་བཤད།
སྨད་ཆ

གོང་གི་འཕྲོར་མཐུད་དེ་ཁྱད་པར་དྲུག་གི་མཐའ་མ་གཉིས་ཏེ། བྱ་བའི་སྔོན་འཇུག་ནི་ཚིག་སྡེབ་རྣམས་སུ་མང་དུ་བྱུང་བ་ལས། ཆེད་དུ་སྦྱར་བ་ཡིན་དང་མིན་གཉིས་ཀྱི་ཁྱད་པར་འདི་ཤེས་པ་ཤིན་ཏུ་ནས་ཀྱང་གལ་པོ་ཆེ་ཡིན། ཅིའི་ཕྱིར་ཞེ་ན། དེ་ནི་བྱ་བའི་སྔོན་འཇུག་ཅིའི་ཕྱིར་འཇུག་པ་ལ་གནད་དུ་འཕིགས་པའི་བཤད་པ་འབའ་ཞིག་ཡིན་པས་སོ། །
འདིར་ཆེད་དུ་སྦྱར་བ་ཞེས་པ་དང༌། ཆེད་དུ་སྦྱར་བ་མིན་ཞེས་པ་གང་ལ་བྱ་འམ་སྙམ་ན། དང་པོ་ཆེད་དུ་སྦྱར་བ་ཡིན་པ་ནི། བས་དུས་གསུམ་གྱི་འདས་པ་དང་དངོས་པོའི་གཞན་གཉིས་ལ་སྦྱར་བ་ནི་ཆེད་དུ་སྦྱར་བའམ་དགོས་པ་དེ་བསྒྲུབ་པའི་ཆེད་དུ་སྦྱར་བ་ཡིན། དེ་བཞིན་ག་ད་གཉིས་ཀྱིས་བདག་གཞན་གཉིས་དང་དུས་ད་ལྟ་བ་ལ་འཇུག་པ་ནི་ཆེད་དུ་སྦྱར་བ། འས་དངོས་པོ་བདག་དང་དུས་ཀྱི་མ་འོངས་པར་འཇུག་པ་ནི་ཆེད་དུ་སྦྱར་བ་ཡིན་པ། ཤིན་ཏུ་མོ་མ་ཡིག་གིས་བྱ་བའི་སྔོན་འཇུག་བྱས་པ་ལ། བདག་གཞན་དུས་གསུམ་ནང་གསེས་སུ་ཆེད་དུ་སྦྱར་བ་ཡིན་མིན་མེད་པར་བདག་གཞན་དུས་གསུམ་ཀུན་ལ་ཆ་མཉམ་པར་བསྒྲུབ་པ་ཡིན་ཞེས་ཆ་སྙོམས་ཤས་ཆེ་བས་གསུངས་པ་ལྟ་བུའོ། །
ཆེད་དུ་སྦྱར་བ་མ་ཡིན་པ་ནི། བས་བྱ་བའི་སྔོན་འཇུག་བྱས་ཏེ་འཕུལ་བའི་ཚེ་གོང་གསལ་གྱི་འདས་པ་དང་དངོས་པོ་གཞན་ཕུད། དེ་མིན་མ་འོངས་པ་དང་ད་ལྟ་བ་བདག་ལ་འཇུག་པ་བྱུང་ན་ཐམས་ཅད་ཆེད་དུ་སྦྱར་བ་མིན་པར་དག་ཆའི་དབང་གིས་ཐོབ་པ་ཡིན་ཏེ། དེ་བཞིན་དུ་སྔོན་འཇུག་མ་ནིང་གཉིས་དང༌། མོ་འ་ཡིག་ལའང་རིགས་བསྒྲེ་ནས་ཆེད་དུ་སྦྱར་བ་གང་ཡིན་པ་དང༌། དག་ཆའི་དབང་གིས་ཐོབ་པ་གང་ཡིན་པའི་ཁྱད་པར་ཕྱེ་ཐུབ་ན། རྩ་བ་ལས་གསུངས་པའི་དགོངས་པ་མ་རྟོགས་ནས་འགྲེལ་བའི་ཚེ་གང་དྲན་དྲན་དུ་མི་འགྱུར་བ་ཞིག་ཡོང་ངེས་རེད་སྙམ། །
ཤིན་ཏུ་མོ་ནི་མཉམ་ཕྱིར་རོ། །ཞེས་པ་མཛད་བྱ་མཛད་བྱེད་མཛད་པ་མཛོད་ཅིག་སོགས་ལ་དགོངས་ན་ཐུགས་བདེན་མོད། འོན་ཀྱང༌། མཉན་བྱ་ཉོན་བྱེད་ཉན་པ་ཉོནད་ཅིག་སོགས་ལྟ་བུ་མས་མ་འོངས་པ་དང་གཞན་གྱི་དངོས་པོ་བསྒྲུབ་སྐབས་དེ་མིན་ལ་མས་མ་འཕུལ་བས་བྱེ་བྲག་ཆེད་དུ་སྦྱར་ཡོད་མེད་དཔྱད་རྒྱུ་སྣང་ངོ༌།།  །།
ལེ་ཚན་བརྒྱད་དང་ཉེར་དགུ
བདུན་བཤད།

དུས་གསུམ་ཚིག་སྡེབ་ཀྱི་བཤད་པ་ལས་འཕྲོས་ཏེ་རྣམ་པར་འགྱུར་བ་བདུན་བཤད་པ་ལ། དེ་བདུན་ནི་བྱ་བའི་ཚིག་གྲོགས་སྦྱར་ཡུལ་གྱི་རྣམ་འགྱུར་གཉིས། བྱེད་པོ་ཞུགས་མིན་གྱི་ཟླས་དབྱེ་བ་གཉིས། བྱ་བའི་དུས་གསུམ་ལ་སླར་བསྡུ་སྦྱར་བའི་རྣམ་འགྱུར་གསུམ་བཅས་བདུན་ནོ། །
དང་པོ་གཉིས་ནི། བྱ་བའི་ཚིག་གྲོགས་རྣམས་སྦྱར་བ་ན། བྱ་ཚིག་ལ་སྦྱར་བ་དང༌། བྱ་ཚིག་མིན་པའི་ཁྱད་ཚིག་ལ་སྦྱར་བའི་ཁྱད་པར་མཐོང་སྟེ། བྱ་ཚིག་ལ་སྦྱར་བ་དཔེར་ན་བསྐྲུན་ཞེས་པ་ལ། པར་བྱ་ཞེས་སྦྱར་ན། ཁང་པ་སོགས་བསྐྲུན་གྱི་ཡིན། བསྐྲུན་པའི་བྱ་བ་བདག་གིས་བྱའོ་ལྟ་བུར་གོ འོན་ཀྱང་བྱ་བ་མ་ཡིན་པའི་ཁྱད་ཚིག་དཔེར་ན། མཛེས་དང་ལེགས་གཉིས་ལ། མཛེས་པར་བྱ། ལེགས་པར་བྱ་ཞེས་ཟེར་ན། མཛེས་པོ་ཞིག་ཡོང་བར་བྱ། ལེགས་པོ་ཞིག་ཡོང་བར་བྱ་ཞེས་གོ་ཡི། མཛེས་ཀྱི་ཡིན་ལེགས་ཀྱི་ཡིན་ལྟ་བུ་དང༌། འདས་པར། མཛེས་པར་བྱས་སོ། །ལེགས་པར་བྱས་སོ་ལྟ་བུ་ལ། མཛེས་ཚར་ལེགས་ཚར། མཛེས་ཟིན། ལེགས་ཟིན་ལྟ་བུ་བརྗོད་དུ་མེད་པ་བཞིན་ནོ། །
གཉིས་པ་བྱེད་པོ་ཞུགས་མིན་གྱི་ཟླས་དབྱེ་ནི་གོང་དུ་ཅུང་ཟད་བརྗོད་ཀྱང༌། འདིར་གླེང་བར་བྱ་ན། འགྲོ་ལ་རང་གི་ཟླས་དབྱེ་བའི་སླེབས་ཀྱི་བྱ་ཚིག་ཡོད་པ་དེ་བཞིན་དུ་བརྩོན་དང་ཐོབ། བལྟས་དང་མཐོང༌། བསྒྱུར་དང་འགྱུར། ཉན་དང་ཐོས། དབྲལ་དང་རལ། བཅད་དང་ཆད། བཀག་དང་འགག གཅུན་དང་ཆུན། བཀྲོལ་དང་གྲོལ། སྒོམ་དང་གོམས་སོགས་མང༌། བྱེད་པོ་མ་ཞུགས་པ་ལ་ནི་དེའི་ཟླས་དབྱེ་མི་འབྱུང་ངོ༌། །
སླར་བསྡུ་སྦྱར་བའི་དུས་ཀྱི་བྱེ་བྲག་སྟོན་པར་འགྱུར་བ་ནི་བསྒྲུབས་སོ། སྒྲུབ་བོ། བསྒྲུབ་བོ་གསུམ་ལྟ་བུར་མཚོན་ན་དང་པོ་ནི་འདས་པ། གཉིས་པ་ད་ལྟ་བ། གསུམ་པ་མ་འོངས་པ་ཡིན་པ་ལྟ་བུ་གཟུགས་འགྱུར་གྱི་དབང་དུ་དང་དེ་ཡང་བྱེད་པོ་རང་ངོས་སུསྦྱར་བའི་ཚེ་སླར་བསྡུ་དེ་རིགས་འོས་ཀྱང༌། གཞན་གྱིས་བྱས་ན་དེ་དག་སྦྱར་བ་མི་འཚམས་པས། བསྒྲུབས་སོང་སྒྲུབ་ཀྱིན་འདུག བསྒྲུབ་ཀྱི་རེད་ལྟ་བུས་གསལ་བ་ཡིན།། །།
ལེ་ཚན་བརྒྱ་དང་སུམ་ཅུ།
བརྒྱད་བཤད།

དུས་གསུམ་དང་འབྲེལ་བའི་དོན་སྣ་ཚོགས་པ་བརྒྱད་འཆད་པར་འདོད་དེ། བརྒྱད་གང་ཞེ་ན། དུས་སྟོན་པའི་ཚིགས་གྲོག་སུ་འགྲོ་བ་རིགས་གསུམ། དུས་གསུམ་ལ་བལྟོས་ནས་བཏགས་པའི་བྱ་བ་མིང་འགྱུར་རིགས་གསུམ། དུས་དང་དངོས་པོའི་ཁྱབ་ཆེ་ཆུང་གཉིས་བཅས་སོ། །
དང་པོ་ལ། འདས་པའི་ཚིག་གྲོགས་སུ་འགྲོ་བ་ནི་པ་སོང་ཚར་ཡོད་ཟིན་ནས་གྲུབ་ཐོན་ཐལ་གྱུར་བྱུང་རེད་ཡིན་སོགས་སོ། །
གཉིས་པ། ད་ལྟ་བའི་ཚིག་གྲོགས་སུ་འགྲོ་བ་ནི། གིན་གི་ཀྱིན་ཀྱི་ཡི་ཡོད་བཞིན་སྒང་མུས་འདུག་སོགས་སོ། །
གསུམ་པ། མ་འོངས་པའི་ཚིག་གྲོགས་སུ་འགྲོ་བ་ནི་འགྱུར་ཡོང་ཆོག་འདོད་གི་ཀྱི་གྱི་ཡི་ཡིན་རྒྱུ་སོགས་དང༌། སྐུལ་ཚིག་གི་ཚིག་གྲོགས་ཀྱང་མ་འོངས་པར་བསྡུས་ནས། ཅིག་ཤིག་ཞིག་ཤོག་དགོས་བྱོས་གྱིས་སོགས་ཡོད་དོ། །
དུས་གསུམ་ལ་བལྟོས་ཏེ་སྦྱར་བའི་བྱ་བ་མིང་འགྱུར་བཤད་པ་ལ།
འདས་པ་ལ་བལྟོས་ནས་བཏགས་པ་ནི། མཁྱེན་པ། རྟོགས་པ། གདམས་པ། བསྟན་པ། ཐརད་པ། འཕགས་པ་སོགས་སོ། །ད་ལྟ་བ་ལ་བལྟོས་པ་ནི། འདུལ་བ། རྐུ་མ། འགྲོ་བ། ལྟ་བ་འཛིན་པ། སྟོན་པ་སོགས་བཞིན་ནོ། །
མ་འོངས་པ་ལ་བལྟོས་པ་ནི། བསླབ་པ། བསྔོ་བ། གཏུང་བ། བཟའ་བ། བསམ་པ་གསང་བ་སོགས་བཞིན་ནོ། །བྱ་བ་མིང་འགྱུར་དང་བྱ་ཚིག་དངོས་གཉིས་འདོད་སྟངས་ནས་མི་འདྲ་བ་འོང་བ་ནི། འགྲོ་བ་སེམས་ཅན་རྣམས་ཞེས་པའི་འགྲོ་བ་ནི་སྔ་རྟིང་མཉམ་པའི་སྒོ་ནས་འདོན་ལ། ལམ་དུ་འགྲོ་བ་ཞེས་བྱ་ཚིག་དངོས་ཡིན་ན་སྔ་མ་དེ་ཕྱི་མ་ལས་དྲག་པས་འདོན་དགོས་པ་སོགས་ཀྱི་རིགས་བསྒྲེའོ། །
དུས་གསུམ་དང་བདག་གཞན་ཁྱབ་ཆེ་ཆུང་བཤད་པ་འདི་གཞན་དུའང་གསུངས་ཡོད་དེ། བདག་གཞན་གྱི་མ་ཁྱབ་པ་དུས་གསུམ་དུ་འདུ་དགོས་པ་ཞིག་གསུངས་པས་བྱ་ཚིག་ཐམས་ཅད་ལ་དུས་གསུམ་གྱི་དབྱེ་བ་འབྱེད་དུ་ཡོད་ཀྱང༌། བདག་གཞན་གྱི་བྱ་ཚིག་གི་ནང་ནས་བྱེད་ལས་ཐ་དད་པ་ལ་མ་གཏོགས་འབྱེད་ཚུལ་མེད་པས་ཁྱབ་ཆུང་བ་ཉིད་དོ། །
ལེ་ཚན་བརྒྱ་དང་སོ་གཅིག
དུས་གསུམ་སྤྱིར་བཏང་བ་བཤད་པ། སྟོད་ཆ

དུས་གསུམ་སྤྱིར་བཏང་བ་ནི། ཁམས་སྤྲུལ་ནོར་བུ་བསྟན་འཛིན་གྱིས་རྒྱ་ཆེ་བའི་དུས་གསུམ་ཚིག་སྡེ་རྣམས་ཀྱི་འཕུལ་སྣ་ཚོགས་པར་འགྱུར་བའི་ཚུལ་ལ་གཞིགས་ཏེ་དུས་གསུམ་སྤྱི་བཏང་བ་དང༌། བྱེ་བྲག་པ། ཐོར་བུ་བ་གསུམ་དུ་འབྱེད་ནས་འཆད་པའི་སྲོལ་གཏོད་དེ། དུས་གསུམ་སྤྱི་བཏང་བའ་སྡོམ་མཛད་པ་ནི། བྱ་ཚིག་མ་ནིང་བྱེད་པ་མོ་ཡི་འཕུལ། །པ་སྡེ་ལས་གཞན་འདས་ཚིག་ཕོ་ཡིས་འཕུལ། །སྒྲ་གདངས་ཐ་དད་མགོ་ཅན་མེད་ངེས་ལ། །བརྗོད་བདེར་བྱེད་ཚིག་མ་ནིང་འགྱུར་ཡང་སྲིད། །མདོར་ན་པ་སྡེ་ལས་གཞན་འཕུལ་གསུམ་མོ། ཅེས་ཚིག་སྡེབ་ཏུ་བྱ་བ་མ་འོངས་པའི་གནས་ལ་མ་ནིང་ག་ད་གཉིས་གང་རུང་གིས་འཕུལ་བ་དང༌། བྱེད་བཞིན་ད་ལྟའི་གནས་ལ་མོ་འ་ཡིག་གིས་འཕུལ་བ། པ་སྡེ་མ་ཡིན་པའི་འདས་ཚིག་ལ་ཕོ་བ་ཡིག་གིས་འཕུལ་བ། ཚིག་སྡེབ་ནང་སྒྲ་གདངས་ཐ་དད་པ་མགོ་ཅན་མ་ཡིན་པ་བཅས་ཚིག་སྡེབ་དེ་རིགས་ནི་སྔོན་འཇུག་ག་ད་བ་འ་རྣམས་ཅི་ཡང་འབྱུང་བས་དུས་གསུམ་སྤྱི་བཏང་བ་ཞེས་པའི་མིང་དུ་བཏགས་པར་མཛད། འདི་ལྟར་ན་དུས་གསུམ་སྤྱིར་བཏང་བ་ལ། པ་སྡེ་མིན་པའི་སྤྱི་བཏང་བ་དང༌། པ་སྡེའི་སྤྱི་བཏང་བ། བརྗོད་བདེར་བྱེད་ཚིག་མ་ནིང་འབྱུང་བའི་སྤྱི་བཏང་བ་བཅས་གསུམ་དུ་དབྱེ་བས་གསལ་བར་འགྱུར་ཏེ། དང་པོ་ནི། གཞན་ལུགས་སོགས་དགག་བྱ། འགོག་བྱེད། བཀག་པ་ལྟ་བུ་དང༌། ཁལ་སོགས་དགལ་བྱ་འགེལ་བྱེད། བཀལ་བ། གྲལ་སོགས་དགོད་བྱ་འགོད་བྱེད་བཀོད་པ། ཕ་མས་གཅུན་བྱ་འཇུན་བྱེད་བཅུན་པ། མགོ་བོ་སོགས་གཏུམ་བྱ་འཐུམ་བྱེད་བཏུམས་པ་སོགས་ལྟ་བུ་སྟེ། དེ་དག་པ་སྡེ་མ་ཡིན་པའི་སྤྱི་བཏང་བའོ། །
པ་སྡེ་མིན་པའི་སྤྱི་བཏང་ནི་མིང་གཞི་པ་ཕ་བ་མ་བཞི་གང་རུང་མེད་པ་ཞིག་ལ་མ་འོངས་པ་དང་དེ་དང་དག་མཐུན་པའི་དངོས་པོ་གཞན་ལ་མ་ནིང་གིས་འཕུལ་བ། ད་ལྟ་བ་དང་དེ་དང་དག་མཚུངས་པའི་དངོས་པོ་བདག་ལ་འ་ཡིག་གིས་འཕུལ་བ། འདས་པ་ལ་ཕོ་བ་ཡིག་གིས་འཕུལ་པ་དང་མགོ་ཅན་མིན་པ་བཅས་ཡིན། །
ལེ་ཚན་བརྒྱ་དང་སོ་གཉིས།
དུས་གསུམ་སྤྱིར་བཏང་བ་བཤད་པ། སྨད་ཆ

དུས་གསུམ་སྤྱི་བཏང་བའི་རིགས་ཕྱི་མ་གཉིས་ལས། པ་སྡེའི་སྤྱི་བཏང་བ། མ་འོངས་པ་དང་དངོས་པོ་གཞན་ལ་མ་ནིང་སྟེ་དེ་ཡང་མ་ནིང་གས་པ་སྡེ་ལ་འཇུག་པ་མེད་པས་ད་ཡིག་ཁོ་ནས་འཕུལ་བ་དང༌། ད་ལྟ་བ་དང་དངོས་པོ་བདག་ལ་མོ་འ་ཡིག་གིས་འཕུལ་བ་དང༌། འདས་པ་ལ་འདིར་མིང་གཞི་པ་སྡེ་ཡིན་པས་སྡེ་པ་ནང་ཁུལ་མི་འཇུག་པར་འདས་སྐུལ་འཕུལ་མེད་དུ་གནས་པ། སྒྲ་གདངས་ཐ་དད་དང་མགོ་མེད་པ་ནི་གཞན་གཉིས་དང་འདྲ་བ་བཅས་ཏེ་དཔེར་ན་བཀའ་སོགས་དབབ་བྱ་འབེབས་བྱེད་ཕབ་པ་ཕོབ་ཅིག ཁུང་བུ་སོགས་དབུག་བྱ་འབིགས་བྱེད་ཕུག་པ་ཕུག་ཅིག གུར་སོགས་དབུབ་བྱ་འབུབས་བྱེད་ཕུབ་པ་ཕུབས་ཤིག ཆུ་སོགས་དབོ་བྱ་འབོ་བྱེད་ཕོ་བ་ཕོས་ཤིས། དངུལ་སོགས་དབུལ་བྱ་འབུལ་བྱེད་ཕུལ་པ་ཕུལད་ཅིག་སྒོ་སོགས་དབྱེ་བྱ་འབྱེད་བྱེད་ཕྱེ་བ་ཕྱེས་ཤིག དངོས་པོ་སོགས་དབྱུང་བྱ་འབྱིན་བྱེད་ཕྱུང་བ་ཕྱུང་ཞིག གཞན་གྱི་ནོར་སོགས་དབྲོག་བྱ་འཕྲོག་བྱེད་ཕྲོགས་པ་ཕྲོགས་ཤིག་སོགས་ལྟ་བུའོ། །
བརྗོད་བདེའི་དབང་དུ་བྱེད་ཚིག་སྟེ་བྱེད་བཞིན་ད་ལྟ་བ་དང་དེར་དག་མཐུན་གྱི་དངོས་པོ་བདག་ལ་མ་ནིང་གིས་འཕུལ་བའི་དུས་གསུམ་སྤྱི་བཏང་བ་ནི། དཔེར་ན་དོན་ཞིག་དམིགས་སུ་དགར་བྱ་དགར་བྱེད་བཀར་བ་ཁོར་ཅིག དཀར་ཡོལ་སོགས་གཅག་བྱ་གཅོག་བྱེད་བཅག་པ་བཅོག་ཅིག ཐག་པ་སོགས་གཅད་བྱ་གཅོད་བྱེད་བཅད་པ་ཆོད་ཅིག གདན་སོགས་གདིང་བྱ་འདིང་བྱེད་བཏིང་བ་ཐིངས་ཤིག འབེན་ལ་སོ་ཁ་གཏད་བྱ་གཏོད་བྱེད་བཏད་པ་བཏོད་ཅིག སྦྱིན་པ་སོགས་གཏང་བྱ་གཏོང་བྱེད་བཏོང་བ་གཏོང་ཞིག སྲོལ་སོགས་གཏོད་བྱ་གཏོད་བྱེད་བཏོད་པ་གཏོད་ཅིག སྐྲ་སོགས་གཞར་བྱ་གཞོར་བྱེད་བཞར་པ་གཞོར་ཅིག ཤིང་སོགས་གཞོག་བྱ་གཞོག་བྱེད་བཞོགས་པ་ཞོགས་ཤིག མེ་སོགས་གསད་བྱ་གསོད་བྱེད་བསད་པ་སོད་ཅིག་སོགས་ལྟ་བུ་སྟེ། འདིར་སྒྲ་གདངས་ཐ་དད་པ་མིང་གཞི་ཐ་དད་དུ་གོ་དགོས་ཀྱང་ངེས་པ་དེ་ཙམ་མེད་དེ་མིང་གཞི་གཅིག་པ་མང་དུ་བྱུང་བས་སོ། །
བྱེད་ཚིག་མ་ནིང་འབྱུང་བ་རྣམས་ཀྱིས་གཅོད་པར་བྱེད་པའི་བྱེད་བཞིན་ད་ལྟ་བ་དང༌། གཅོད་པ་པོ་བདག་མ་ནིང་གིས་འཕུལ་བ་གོང་གསལ་རྣམས་ལས་ཤེས་ཐུབ།། །།
དུས་གསུམ་སྤྱི་བཏང་བའི་ནང་ཚན་པ་སྡེ་ལས་གཞན།
ལྷན་ཐབས་ཀློག་བྱེད༡༦

གཞན་གྱི་ལུགས་སོཊདགག་བྱའགོག་བྱེདབཀག་པ།ཁོག་ཅིགསྤོས་སོགསགཏུལ་བྱའཐུལ་བྱེདབཏུལ་བ་འཐུལ་ཞིག སྣོད་སོགས་ཆུསདགང་བྱའགེངས་བྱེདབཀང་པ།ཁོངས་ཤིགས་བོན་སོགསགདབ་བྱའདེབས་བྱེད་བཏབཐོབ་ཤིགགོས་སོགས་ཀྱིསདགབ་བྱའགེབས་བྱེདབཀབ་པ།ཁོབ་ཅིགདགྲ་བོ་སོགསགདུལ་བྱའདུལ་བྱེདབཏུལ་བཐུལ་ཤིགཁལ་སོགསདགལ་བྱའགེལ་བྱེདབཀལ་པ།ཁོལ་ཅིགགདུང་མ་སོགསགདེག་བྱའདེཊ་བྱེད།བཏེཊ་པཐེཊ་ཤིགཤིང་སོགསདགས་བྱའགས་བྱེདབཀས་པ།ཁོས་ཤིགཕྱི་རོལ་ཏུགདོན་བྱའདོན་བྱེདབཏོན་ཟིནཐོན་ཞིགལྕགས་ཀྱུ་སོགས་ཀྱིསདགུག་བྱའགུགས་བྱེདབཀུག་པཁུག་ཅིགརྫས་སོགས་ས་སྟེང་དུགཞག་བྱའཇོག་བྱེདབཞག་པཞོག་ཅིགདགྲ་སོགསདགུམ་བྱའགུམ་བྱེདབཀུམ་པཁུམ་ཞིགཁྲི་ཙེས་རས་སོགསགཞལ་བྱའཇལ་བྱེདབཅལ་བའཇོལ་ཅིགཤིང་སོགས་ཀྱི་རྩ་བདགོག་བྱའགོག་བྱེདབཀོག་པཁོག་ཅིགཁང་པ་སོགསགཞིག་བྱའཇིག་བྱེདབཤིག་པཤིག་ཅིགཟིན་ཐོ་སོགསདགོད་བྱའགོད་བྱེདབཀོད་པཁོད་ཅིགཁུ་བ་སོགསགཞིབ་བྱའཇིབ་བྱེདབཞིབས་པའཇིབས་ཤིགམེ་ཏོག་སོགསདགྲམ་བྱའགྲེམས་བྱེདབཀྲམ་པཁྲོམས་ཤིགམེ་དང་ཉོན་མོངས་སོཊགཞིལ་བྱའཇིལ་བྱཻདབཅིལ་བཆིལ་ཅིགསློབ་དཔོན་སོགས་ཀྱི་དགོངས་པདགྲལ་བྱའགྲལ་བྱེདབཀྲལ་བཁྲོལ་ཞིགཚོགས་ནང་དུགཞུག་བྱའཇུག་བྱེདབཅུག་པཆུགས་ཤིགམདུད་པདགྲོལ་བྱའགྲོལ་བྱེདབཀྲོལ་བཁྲོལ་ཞིགདགྲ་བོའི་དཔུང་སོཊགཞོམ་བྱའཇོམས་བྱེདབཅོམ་པཆོམས་ཤིགགཞུག་ཚིག་སོགསདགྲོལ་བྱེདའགྲེལ་བྱེདབཀྲལ་བ།འགྲེལ་ཞིགདངོས་པོ་སོཊ་ལག་པསགཟུང་བྱའཛིན་བྱེདབཟུང་བཟུངས་ཤིགསྐྱོགས་ཀྱིས་ཆུགཅུ་བྱའཆུ་བྱེདབཅུས་པཆུས་ཤིགགནས་ཁང་དུགཟུད་བྱམཛུད་བྱེདབཙུད་པཚུད་ཅིགཕ་མས་བུ་སོགསགཅུན་བྱའཆུན་བྱེདབཅུན་པཆུན་ཞིགམཚོན་ཁ་ལསགཟུར་བྱའཛུར་བྱེདབཟུར་པཟུར་ཞིགཡོས་སོགསགཏག་བྱའཐག་བྱེདབཏགས་པཐོགས་ཤིགམགོ་བོ་སོཊགཏུམ་བྱའཐུམ་བྱེདབཏུམས་པཐུམས་ཤིག                   དུས་གསུམ་སྤྱི་བཏང་བའི་པ་སྡེ།
ཆར་སོགསདབབ་བྱའབབ་བྱེདབབས་པསྡོམ་པ་དང་གདམས་ངག་སོཊདབོག་བྱའབོཊ་བྱེད།ཕོག་པཕོག་ཅིགབཀའ་སོགསདབབ་བྱའབེབས་བྱེདཕབ་པཕོབ་ཅིག་  རི་མོ་སོགསདབྱི་བྱའབྱེད་བྱེདཕྱིས་པཕྱིས་ཤིགརྩ་སོཊ་འཐོག་པདབལ་བྱའབལ་བྱེདབལ་བབོལ་ཞིག     སྒོ་སོགསདབྱེ་བྱའབྱེད་བྱེདཕྱེ་བཕྱིས་ཤིགམཚོན་སོཊ་ཀྱིསདབུག་བྱའབིགས་བྱེདཕིགས་པཕིགས་ཤིག དངོས་པོ་སོཊ་ཕྱིར།དབྱུང་བྱའབྱིན་་བྱེདཕྱུང་བཕྱུངས་ཤིགགདུཊ་དང་གུར་སོཊདབུབ་བྱའབུབས་བྱེདཕུབ་པཕུགས་ཤིག མཛའ་བོ་སོཊ་སོ་སོརདབྲལ་བྱའབྲལ་བྱེདཕྲལ་བཕྲོལ་ཞིགལེཊ་སྐྱེས་སོཊདབུལ་བྱའབུལ་བྱེདཕུལ་བཕུལ་ཞིག གྲངས་ཀྱི་ཁ་ནསདབྲི་བྱའཕྲི་བྱེདཕྲིས་པཕྲིས་ཤིགཆུ་སོགསདབོ་བྱའབོ་བྱེདཕོ་བཕོ་ཞིག གཞན་གྱི་ནོར་སོཊདབྲོག་བྱའཕྲོག་བྱེདཕྲོགས་པཕྲོགས་ཤིགདུས་གསུམ་སྤྱི་བཏང་བའི་ནང་ཚན་བྱེད་ཚིག་མ་ནིང༌།
མང་པོ་ལས་ལོགས་སུདགར་བྱདགར་བྱེདབཀར་བདགོར་ཞིགགདན་སོགསགཏིང་བྱགདིང་བྱེདབཏིང་བབཏིངས་ཤིགགྲལ་དང་གནས་སུདགོད་བྱདགོད་བྱེདབཀོད་པ།འཁོད་ཅིགཆུ་དང་ཁྲག་སོཊགཙག་བྱགཙག་བྱེདབཙགས་པ།གཙོགས་ཤིགདཀར་ཡོལ་སོགསགཅག་བྱགཅོག་བྱེདབཅག་པབཅོག་ཅིགགཙུབ་ཤིང་གི་མེགཙུབ་བྱགཙུབ་བྱེདབཙུབས་པགཙུབས་ཤིགཤིང་སོགསགཅད་བྱགཅོད་བྱེདབཅད་པཆོད་ཅིགསྐྲ་སོགསགཞར་བྱགཞར་བྱེདབཞར་བབཞོར་ཞིགསྐུ་མདུན་དུགཅར་བྱགཅོར་བྱེདབཅར་བགཅོར་ཅིགཆས་རྒྱན་སོཊ་ཀྱིསགཞབས་བྱགཞབས་བྱེདབཞབས་པགཞབས་ཤིགཟས་སོགསགཉག་བྱགཉོག་བྱེདགཉགས་པགཉོགས་ཤིགཤིང་སོགསགཞོག་བྱགཞོག་བྱེདབཞོགས་པགཞོགས་ཤིགལྕེས་རྐན་སྒྲགཏག་བྱགཏོག་བྱེདབཏགས་པཐོགས་ཤིགསྣོད་ཀྱི་ཁ་སོགསགཟེད་བྱགཟེད་བྱེདབཟེད་པཟེད་ཅིགསྦྱིན་པ་སོགསགཏང་བྱགཏོང་བྱེདབཏང་བཐོངས་ཤིགའཕྲང་སོགས་ལགཤར་བྱགཤར་བྱེདབཤར་པགཤོར་ཞིགལག་ཏུ་སྤྲད་པ་དང་ཁ་ཕྱོཊ་་པ་སོཊགཏད་བྱགཏོད་བྱེདབཏད་པགཏོད་ཅིགཆུ་སོགས་ཕྱིརགཤོ་བྱགཤོ་བྱེདབཤོས་པཤོས་ཤིགཆུ་སོགསགཏིག་བྱགཏིག་བྱེདབཏིགས་པབཏིགས་ཤིགབསོད་ནམས་སོཊགསག་བྱགསོག་བྱེདབསགས་པསོགས་ཤིགཤ་ཚལགཏུབ་བྱགཏུབ་བྱེདབཏུབས་པགཏུབས་ཤིགམེ་སོགསགསད་བྱགསོད་བྱེདབསད་པསོད་ཅིགམགོ་བོ་སོགསགཏུམ་བྱགཏུམ་བྱེདབཏུམས་པཐུམས་ཤིགརལ་བ་སོགསགསིག་བྱགསིག་བྱེདབསིགས་པསིགས་ཤིགལམ་སྲོལ་སོགསགཏོད་བྱགཏོད་བྱེདབཏོད་པབཏོད་ཅིགསིལ་ཁྲོལ་སོགསགསིལ་བྱགསིལ་བྱེདབསིལ་པསིལ་ཞིགའབྲུ་སོགསགཏོར་བྱགཏོར་བྱེདབཏོར་པགཏོར་ཅིགངལ་དུག་སོགསགསོ་བྱགསོ་བྱེདབསོས་པསོས་ཤིགཁུང་བུ་སོགསགཏོལ་བྱགཏོལ་བྱེདབཏོལ་བགཏོལ་ཞིགདམིགས་སུ་དགར་བྱ། དགར་བྱེད། བཀར་བ། ཁོར་ཅིག
ལེ་ཚན་བརྒྱ་དང་སོ་གསུམ།
དུས་གསུམ་བྱེ་བྲག་པ་བཤད་པ། སྟོད་ཆ
དུས་གསུམ་བྱེ་བྲག་པ་བཤད་པ་ལ། དེའི་སྡོམ་ནི།	བྱ་ཚིག་ཕོ་ཡིས་འཕུལ་ལ་འདས་པའང་སྟེ། །བྱེད་ཚིག་ཕལ་ཆེར་འཕུལ་མེད་ཅན་དུ་ངེས། །སྐབས་འགར་འདས་ལ་རྗེས་འཇུག་ས་རྐྱང་གིས། །ཆོག་ནུས་སྟོན་པ་མགོ་ཅན་མང་བའི་སྡེ། །
དངོས་པོ་གཞན་དང་བྱ་བ་མ་འོངས་པ་དང་བྱས་ཟིན་འདས་པ་རྣམས་ལ་ཕོ་བ་ཡིག་གིས་འཕུལ་ཞིང༌། དངོས་པོ་བདག་དང་བྱེད་བཞིན་པའི་ད་ལྟ་བ་ལ་ཕལ་ཆེར་ཏེ་མང་ཆེ་བར་འཕུལ་མེད་པ་དང༌། སྐབས་འགར་འདས་པ་འཕུལ་བས་བྱེད་ཐོག་རྗེས་འཇུག་ས་སྦྱར་བས་འདས་པ་སྟོན་ཆོག་པའི་ནུས་པ་བཏོན་ཅིང་མགོ་ཅན་ལས་ར་མགོ་ས་མགོ་ཧ་ཅང་མང་བའི་སྡེ་ཚན་ཡིན་པ་དང༌། སྔོན་འཇུག་འ་སྐབས་རེ་འབྱུང་བ་མ་གཏོགས་མང་ཆེ་བ་བ་ཡིག་གིས་བྱས་པས། བ་བྱེ་བྲག་ཏུ་བཤད་པའི་དུས་གསུམ་བྱེ་བྲག་པ་ཞེས་བྱའོ། །
དེ་ལྟར་དུས་གསུམ་བྱེ་བྲག་པའི་ཁྱད་ཆོས་ལ་གཞིགས་ན། བརྩེགས་པའི་བྱེད་ཚིག་འཕུལ་མེད་དང༌། རྐྱང་པའི་བྱེད་ཚིག་འཕུལ་མེད། བྱེད་ཚིག་ལ་མོ་འ་ཡིག་ལྡན་པ། འདས་སྒྲ་ས་མཐས་འཐུས་པའི་བྱེད་ཚིག་འཕུལ་མེད་བཅས་བཞིར་དབྱེ་ཆོག་པ་ཡིན་པས། དང་པོ་བརྩེགས་པའི་མགོ་ཅན་ཚུདབྱེད་ཚིག་འཕུལ་མེད་ནི། དཔེར་ན། གོས་སོགས་བཀླུབ་བྱ་ཀླུབ་བྱེད་བཀླུབས་པ་ཀླུབས་ཤིག་ཡི་གེ་སོགས་བཀླག་བྱ་ཀློག་བྱེད་བཀླགས་པ་ཀློགས་ཤིག ལག་པ་སོགས་བརྐྱང་བྱ་རྐྱོང་བྱེད་བརྐྱངས་པ་རྐྱོངས་ཤིག རེ་བ་སོགས་བསྐོང་བྱ་སྐོང་བྱེད་བསྐངས་པ་སྐོངས་ཤིག རྒྱབ་ཏུ་བསྐྱུར་བྱ་སྐྱུར་བྱེད་བསྐྱུརད་པ་སྐྱུརད་ཅིག ཆུ་བརྒལ་བྱ་རྒལ་བྱེད་བརྒལད་པ་རྒོལད་ཅིག ཀོ་བ་སོགས་བརྒྱང་བྱ་རྒྱོང་བྱེད་བརྒྱངས་པ་རྒྱོངས་ཤིག གོ་རིམ་སོགས་བསྒྲིག་བྱ་སྒྲིག་བྱེད་བསྒྲིགས་པ་སྒྲིགས་ཤིག གཏེར་ཁ་སོགས་བསྔོག་བྱ་སྔོག་བྱེད་བསྔོགས་པ་སྔོགས་ཤིག རིང་ཐུང་སོགས་བསྙམ་བྱ་སྙོམ་བྱེད་བསྙམས་པ་སྙོམས་ཤིག་རྒྱུ་རྐྱེན་བརྟེན་བྱ་རྟེན་བྱེད་བརྟེནད་པ་རྟེནད་ཅིག རྔ་སོགས་བརྡུང་བྱ་རྡུང་བྱེད་བརྡུངས་པ་རྡུངས་ཤིག དྲི་སོགས་བསྣམ་བྱ་སྣོམ་བྱེད་བསྣམས་པ་སྣོམས་ཤིག།སྙན་ངག་སོགས་བརྩམ་བྱ་རྩོམ་བྱེད་བརྩམས་པ་རྩོམས་ཤིག བྱིན་གྱིས་བརླབ་བྱ་རློབ་བྱེད་བརླབས་པ་རློབས་ཤིག་སོགས་ལྟར་རོ།།  །།
ལེ་ཚན་བརྒྱ་དང་སོ་བཞི།
དུས་གསུམ་བྱེ་བྲག་པ་བཤད་པ། སྨད་ཆ

དུས་གསུམ་བྱེ་བྲག་པའི་ནང་་གསེས་གཞན་གསུམ་ལས་རྐྱང་པའི་བྱེད་ཚིག་འཕུལ་མེད་ནི་མིང་གཞི་རྐྱང་པ་ཡིན་པ་སྟེ། གཏམ་སོགས་བཤད་བྱ་ཤོད་བྱེད་བཤད་པ་ཤོད་ཅིག ཁང་པ་སོགས་བཤིག་བྱ་ཤིག་བྱེད་བཤིགས་པ་ཤིགས་ཤིག་རྐང་རྗེས་སོགས་བསུབ་བྱ་སུབ་བྱེད་བསུབས་པ་སུབས་ཤིག སྣོད་ཀྱི་ཁ་བསུམ་བྱ་སུམ་བྱེད་བསུམས་པ་སུམས་ཤིག སེམས་ཀྱིས་བསམ་བྱ་སེམས་བྱེད་བསམས་པ་སོམས་ཤིག རྟ་སོགས་བཞོན་བྱ་ཞོན་བྱེད་བཞོནད་པ་ཞོནད་ཅིག་སོགས་ལྟ་བུའོ། །
མོ་འ་ཡིག་བྱེད་ཚིག་ཏུ་འབྱུང་བའི་དུས་གསུམ་བྱེ་བྲག་པ་ནི། དཔེར་ན། སྐུད་པ་སོགས་བཀལ་བྱ་འཁལ་བྱེད་བཀལད་པ་ཁོལད་ཅིག གོས་སོགས་བཀྲུ་བྱ་འཁྲུད་བྱེད་བཀྲུས་པ་ཁྲུས་ཤིག ཐག་པས་བཀྱིག་བྱ་འཁྱིག་བྱེད་བཀྱིགས་པ་ཁྱིགས་ཤིག རྒྱགས་ཕྱེ་སོགས་བཏག་བྱ་འཐག་བྱེད་བཏགས་པ་འཐོག་ཅིག་ཇ་ཆང་སོགས་བཏུང་བྱ་འཐུང་བྱེད་བཏུངས་པ་འཐུངས་ཤིག འོག་ནས་ཡར་བཏེག་བྱ་འདེགས་བྱེད་བཏེགས་པ་ཐེགས་ཤིག སྤུ་སོགས་བཏོག་བྱ་འཐོག་བྱེད་བཏོགས་པ་འཐོགས་ཤིག་སོགས་བྱེད་བཞིན་ད་ལྟ་བ་དང་དེ་དང་དག་མཐུན་པའི་དངོས་པོ་བདག་ལ་མོ་ཡིག་འས་འཕུལ་བའི་དུས་གསུམ་བྱེ་བྲག་པ་སྟེ་འདིར་འ་ཡི་འཕུལ་འབྱུང་བ་དམིགས་བསལ་ཡིན། །
དུས་གསུམ་བྱེ་བྲག་པའི་ནང་ཚན་བྱེད་ཚིག་འཕུལ་མེད་པ་ལ་འདས་པའི་སྐབས་ས་མཐས་འཐུས་པའི་སྒོ་ནས་ཁྱད་པར་སྟོན་པ་ནི། ཁྲོན་པ་སོགས་བརྐོ་བྱ་རྐོ་བྱེད་བརྐོས་པ་རྐོས་ཤིག ལས་སྣེ་སོགས་བསྐོ་བྱ་རྐོ་བྱེད་བསྐོས་པ་སྐོས་ཤིག སྣུམ་སོགས་བསྐུ་བྱ་སྐུད་བྱེད་བསྐུས་པ་སྐུས་ཤིག་ནོར་སོགས་བརྐུ་བྱ་རྐུ་བྱེད་བརྐུས་པ་རྐུས་ཤིག རིགས་བསྒྲེ་བྱ་སྒྲེ་བྱེད་བསྒྲེས་པ་སྒྲེས་ཤིག་བཙས་མ་བརྔ་བྱ་རྔ་བྱེད་བརྔས་པ་རྔོས་ཤིག་ཕན་ཚུན་དངོས་པོ་བརྗེ་བྱ་རྗེ་བྱེད་བརྗེས་པ་རྗེས་ཤིག རྒྱབ་འབོལ་ལ་བསྙེ་བྱ་སྙེ་བྱེད་བསྙེས་པ་སྙེས་ཤིག་མིག་གིས་བལྟ་བྱ་ལྟ་བྱེད་བལྟས་པ་ལྟོས་ཤིག དབང་དུ་བསྡུ་བྱ་སྡུས་བྱེད་བསྡུས་པ་སྡུས་ཤིག་སྤགས་སོགས་བརྫི་བྱ་རྫི་བྱེད་བརྫིས་པ་རྫིས་ཤིག་མར་ཁུ་བཞུ་བྱ་ཞུ་བྱེད་བཞུས་པ་ཞུས་ཤིག་ལྟ་བུ་སྟེ་གོང་གསལ་ལས་འདས་པ་ཙམ་མ་ཟད་སྐུལ་ཚིག་ལ་སྦྱར་ཞིང་འཕུལ་མེད་དུ་བྱས་པའི་ཁྱད་ཆོས་མཐོང་ཐུབ།།  །།
དུས་གསུམ་བྱེ་བྲག་པའི་ནང་ཚན་རྐྱང་པའི་བྱེད་ཚིག་འཕུལ་མེད།
ལྷན་ཐབས་ཀློག་བྱེད༡༧

ཤིང་སོགས་བཀུག་བྱ་གུག་བྱེདབཀུག་པ་གུག་ཅིག་གཏམ་དང་ཆོས་སོཊབཤད་བྱ་ཤོད་བྱེད་བཤད་པ་ཤོད་ཅིག་ཆོས་གོས་སོཊ་ལུས་ལ་བགོ་བྱ་བགོ་བྱེད་བགོས་བགོས་ཤིག་མཆོད་པ་སོགས་བཤམ་བྱ་ཤོམ་བྱེདབཤམས་པ་ཤོམས་ཤིག་ཁ་སོགས་བཙུམ་བྱ་སུམ་བྱེདབཙུམས་པ་ཚུམས་ཤིག་ཁང་པ་སོགས་བཤིག་བྱ་ཤིག་བྱེད་བཤིགས་པ་ཤིགས་ཤིག་མར་སོགས་བཞུ་བྱ་ཞུ་བྱེད་བཞུས་པ་ཞུས་ཤིག་སེམས་ཀྱིས་བསམ་བྱ་སེམས་བྱེད་བསམས་པ་སོམས་ཤིག་རྟ་སོགསབཞོན་བྱ་ཞོན་བྱེད་བཞོན་པ་ཞོན་ཅིག་རྐང་རྗེས་སོགས་བསུབ་བྱ་སུབ་བྱེད་བསུབས་པ་སུབས་ཤིག་ཟས་སོགས་བཟའ་བྱ་ཟ་བྱེདབཟའ་བཟོ་ཞིག་བལ་སོགས་བསེད་བྱ་སེད་བྱེད་བསེད་པ་སེད་ཅིག
དུས་གསུམ་བྱེ་བྲག་པའི་ནང་ཚན་བརྩེགས་པའི་བྱེད་ཚིག་འཕུལ་མེད།


དུག་མཚོན་སོཊ་ཀྱིས་བཀྲོང་བྱ་ཀྲོང་བྱེད་བཀྲོངས་པ་ཀྲོངས་ཤིག་བྱ་བ་སོགས་བསྐུལ་བྱ་སྐུལ་བྱེད་བསྐུལ་པ་སྐུལ་ཅིག་ཡི་གེ་སོགས་བཀླག་བྱ་ཀློག་བྱེད་བཀླགས་པ་ཀློགས་ཤིགདྲིན་སོཊ་ཀྱིས་བསྐྱང་བྱ་སྐྱོང་བྱེད་བསྐྱངས་པ་སྐྱོངས་ཤིག་དར་གོས་སོགས་བཀླུབ་བྱ་ཀླུབ་བྱེད་བཀླུབས་པ་ཀླུབས་ཤིག་འཇིཊ་པ་སོཊ་ལས་བསྐྱབ་བྱ་སྐྱོབ་བྱེད་བསྐྱབས་པ་སྐྱོབས་ཤིག་ནོར་སོགས་བརྐུ་བྱ་རྐུ་བྱེད་བརྐུས་པ་རྐུས་ཤིག་སྣོད་སོཊ་ལག་པས་བསྐྱམ་བྱ་སྐྱོམ་བྱེད་བསྐྱམས་པ་སྐྱོམས་ཤིག་ཁྲོན་པ་སོགས་བརྐོ་བྱ་རྐོ་བྱེད་བརྐོས་པ་རྐོས་ཤིག་གཏམ་སོཊ་ཡང་ཡང་བསྐྱར་བྱ་སྐྱོར་བྱེད་བསྐྱར་པ་སྐྱོར་ཞིག་རྐང་ལག་སོགས་བརྐྱངས་བྱ་རྐྱོང་བྱེད་བརྐྱང་པ་རྐྱོངས་ཤིགགནས་གཞན་དུ་བསྐྱལ་བྱ་སྐྱེལ་བྱེད་བསྐྱལ་བསྐྱོལ་ཞིག་ཆུ་སོགས་བསྐམ་བྱ་སྐེམ་བྱེད་བསྐམས་པ་སྐོམས་ཤིག་དངོས་པོ་སོཊ་གཞན་ལ་བསྐྱི་བྱ་སྐྱི་བྱེད་བསྐྱིས་པ་སྐྱིས་ཤིག་ལས་སྣེ་སོགས་བསྐོ་བྱ་སྐོ་བྱེད་བསྐོས་པ་སྐོས་ཤིག་ཆུ་སོགས་བསྐྱིལ་བྱ་སྐྱིལ་བྱེད་བསྐྱིལ་བསྐྱིལ་ཞིག་རེ་བ་སོགས་བསྐང་བྱ་སྐོང་བྱེད་བསྐངས་པ་སྐོངས་ཤིག་ཟས་སོགས་བསྐྱུག་བྱ་སྐྱུག་བྱེད་བསྐྱུགས་པ་སྐྱུགས་ཤིག་གོས་སོཊ་ལུས་ལ་བསྐོན་བྱ་སྐོན་བྱེད་བསྐོན་པ་སྐོན་ཅིག་ཁེངས་པ་སོགས་བསྐྱུང་བྱ་སྐྱུང་བྱེད་བསྐྱུངས་པ་སྐྱུངས་ཤིག་འཁོར་ལོ་སོགས་བསྐོར་བྱ་སྐོར་བྱེད་བསྐོར་པ་སྐོར་ཞིག་སེམས་ལ་བསྐྱུད་བྱ་སྐྱུད་བྱེད་བསྐྱུད་པ་སྐྱུད་ཅིག་ཆུ་སོགས་བསྐོལ་བྱ་སྐོལ་བྱེད་བསྐོལ་པ་སྐོལ་ཞིག་རྒྱབ་ཏུ་བསྐྱུར་བྱ་སྐྱུར་བྱེད་བསྐྱུར་པ་སྐྱུར་ཞིག་སྣུམ་དང་སྨན་སོཊ་བསྐུ་བྱ་སྐུད་བྱེད་བསྐུས་པ་སྐུས་ཤིག་སེམས་རྒྱ་སོགས་བསྐྱེད་བྱ་སྐྱེད་བྱེད་བསྐྱེད་པ་སྐྱེད་ཅིག་ཤོ་རྒྱན་སོགས་བསྐུག་བྱ་སྐུག་བྱེད་བསྐུག་པ་སྐུགས་ཤིག་རླུང་གིས་བསྐྱོད་བྱ་སྐྱོད་བྱེད་བསྐྱོད་པ་སྐྱོད་ཅིག་ནོར་སོགས་བསྐུང་བྱ་སྐུང་བྱེད་བསྐུངས་པ་སྐུངས་ཤིག་རྟ་སོགས་ལ་བསྐྱོན་བྱ་སྐྱོན་བྱེད་བསྐྱོན་པ་སྐྱོན་ཞིག་རྐང་ལག་སོགས་བསྐུམ་བྱ་སྐུམ་བྱེད་བསྐུམས་པསྐུམས་ཤིག་དགྲ་བོ་སོགས་མཐར།བསྐྲད་བྱ་སྐྲོད་བྱེད་བསྐྲད་པ་སྐྲོད་ཅིག་འཕྲིན་སོགས་བསྐུར་བྱ་སྐུར་བྱེད་བསྐུར་པ་སྐུར་ཞིག་ཟས་སོགས་བསྐྲུ་བྱ་སྐྲུ་བྱེད་བསྐྲུས་པ་སྐྲུས་ཤིག
དུས་གསུམ་བྱེ་བྲག་པའི་ནང་ཚན་མོ་འ་ཡིག་གི་བྱེད་ཚིག་ཅན།

ཐག་པས་བཀྱིག་བྱ།འཁྱིག་བྱེད་བཀྱིགས་པ་ཁྱིགས་ཤིག་གནས་སོགས་སུ་བཅའ་བྱ་འཆའ་བྱེད་བཅས་པ་འཆོས་ཤིག་འོད་སོགས་དགྱེ་བྱ་འགྱེད་བྱེད་བཀྱེས་པ་ཁྱེས་ཤིག་ཐག་པ་སོགས་ཀྱིས་བཅིང་བྱ་འཆིང་བྱེད་བཅིངས་པ་ཆིངས་ཤིག་གོས་སོགས་བཀྲུ་བྱ་འཁྲུ་བྱེད་བཀྲུས་པ་ཁྲུས་ཤིག་རྟ་སོགས་བཅིབ་བྱ་འཆིབ་བྱེད་བཅིབས་པ་ཆིབས་ཤིག་ཅ་ལག་སོགས་བགོ་བྱ་བགོ་བྱེད་བགོས་པ་བགོས་ཤིག་ཆུ་སོགས་བཅུ་བྱ་འཆུ་བྱེད་བཅུས་པ་ཆུས་ཤིག་དུས་དང་ཡུན་སོཊ་བགྱང་བྱ་འགྱངས་བྱེད་བགྱངས་པ་འགྱངས་ཤིག་ནོར་སོགས་གཞན་ལ་བཅོལ་བྱ་འཆོལ་བྱེད་བཅོལ་བ་ཆོལ་ཞིག་མ་ཎི་སོགས་བགྲང་བྱ་འདྲེན་བྱེད་བགྲངས་པ་འདྲོངས་ཤིག་རང་བརྒྱུད་སོགས་བཅོས་བྱ་འཆོས་བྱེད་བཅོས་པ་འཆོས་ཤིག་ཞབས་ཀྱིས་བཅག་བྱ་འཆག་བྱེད་བཅགས་པ་ཆོག་ཅིག་རྒྱགས་ཕྱེ་སོགས་བཏག་བྱ་འཐག་བྱེད་བཏགས་པ་ཐོགས་ཤིག་རལ་གྲི་སོཊ་ལག་གིས་བཅང་བྱ་འཆང་བྱེད་བཅངས་པ་ཆོངས་ཤིག་ནོར་ཕྱུག་སོགས་བདའ་བྱ་འདེད་བྱེད་བདས་པ་དེད་ཅིག
དུས་གསུམ་བྱེ་བྲག་པའི་ནང་ཚན་འདས་པར་ས་མཐས་ཆོག་ནུས་བཏོན་པ།

ནོར་སོགས་བརྐུ་བྱ་རྐུ་བྱེད་བརྐུས་པ་རྐུས་ཤིག་ཆོས་མཚུངས་སོཊ་བསྒྲེ་བྱ་སྒྲེ་བྱེད་བསྒྲེས་པ་སྒྲེས་ཤིག་ཁྲོན་པ་སོགས་བརྐོ་བྱ་རྐོ་བྱེད་བརྐོས་པ་རྐོས་ཤིག་བཙས་མ་སོགས་བརྔ་བྱ་བརྔ་བྱེད་བརྔས་པ་རྔོས་ཤིག་ལས་སྣེ་སོགས་བསྐོ་བྱ་སྐོ་བྱེད་བསྐོས་པ་སྐོས་ཤིག་འབྲུ་སོགས་བརྔོ་བྱ་རྔོ་བྱེད་བརྔོས་པ་རྔོས་ཤིག་སྣུམ་དང་སྨན་སོཊ་བསྐུ་བྱ་སྐུ་བྱེད་བསྐུས་པ་སྐུས་ཤིག་དགེ་བ་སོགས་བསྔོ་བྱ་སྔོ་བྱེད་བསྔོས་པ་སྔོས་ཤིག་དངོས་པོ་སོཊ་གཞན་ལ་བསྐྱི་བྱ་སྐྱི་བྱེད་བསྐྱིས་པ་སྐྱིས་ཤིགརྒྱབ་འབོལ་སོགས་ལ་བསྙེ་བྱ་བསྙེ་བྱེད་བསྙེས་པ་སྙེས་ཤིག་ཟས་སོགས་བསྐྲུ་བྱ་སྐྲུ་བྱེད་བསྐྲུས་པ་སྐྲུས་ཤིག་མིག་གིས་བལྟ་བྱ་ལྟ་བྱེད་བལྟས་པ་ལྟོས་ཤིག་ཆོས་གོས་སོཊ་ལུས་ལ་བགོ་བྱ་གོ་བྱེད་བགོས་པ་གོས་ཤིག་དབང་དུ་བསྡུ་བྱ་སྡུད་བྱེད་བསྡུས་པ་སྡུས་ཤིག་ནས་འབྲས་སོཊ་བགྲུ་བྱ་གྲུ་བྱེདབསྒྲུས་པ་གྲུས་ཤིག་ལུས་སྲོག་སོགས་དང༌། བསྔོ་བྱསྔོ་བྱེདབསྔོས་པསྔོས་ཤིག་ཕྲེང་བ་སོགས་བརྒྱུ་བྱ་རྒྱུད་བྱེད་བརྒྱུས་པ་རྒྱུས་ཤིག་གྲངས་སོགས་བརྩི་བ་རྩི་བྱེདབརྩིས་པ་རྩིས་ཤིག བག་ཆཊ་སོགས།བསྒོ་བྱ་སྒོ་བྱེད་བསྒོས་པ་སྒོས་ཤིག་མར་སོགས།བཞུ་བྱ་ཞུ་བྱེད་བཞུས་པ་ཞུས་ཤིག
ལེ་ཚན་བརྒྱ་དང་སོ་ལྔ༌།
དུས་གསུམ་ཐོར་བུ་བ་བཤད་པ། སྟོད་ཆ

དུས་གསུམ་ཐོར་བུ་བའི་སྡོམ་ནི།
གང་ཞིག་དུས་གསུམ་ཚིག་ལ་འཕུལ་མེད་དང༌། །
ཡོད་ཀྱང་འཕུལ་ཡིག་གཅིག་ལས་འགྱུར་མེད་དང༌། །
འགྱུར་ཡང་སྤྱི་དང་བྱེ་བྲག་གཉིས་པོ་ལ། །
མི་མཐུན་པ་ནི་ཐོར་བུ་བ་ཞེས་བརྗོད། །ཅེས་བྱ་ཚིག་གང་ཡང་རུང་བ་ཞིག་ལ་གལ་ཏེ་དུས་གསུམ་གྱི་ཚིག་སྡེབ་ནང་དུ་འཕུལ་གཅིག་ཀྱང་མེད་པ་དང་གཅིག འཕུལ་ཡོད་ཀྱང་འཕུལ་ཡིག་གཞན་དུ་མི་འགྱུར་བར་གཅིག་པུ་དེ་རང་ལ་གནས་པ་དང་གཉིས། འཕུལ་སྣ་ཚོགས་སུ་འགྱུར་ཡང་དེའི་འགྱུར་ཚུལ་སྤྱི་དང་བྱེ་བྲག་གཉིས་ཀྱི་འགྱུར་བའི་མཚན་ཉིད་དང་མི་མཐུན་པ་དང་གསུམ་ནི། སྤྱི་བྱེ་བྲག་གཉིས་སུ་མ་འདུས་པའི་ཐ་ཐོར་གྱི་དུས་གསུམ་རྣམས་དེར་འདུ་དགོས་པས་ཐ་ཐོར་རམ། ཐོར་བུར་ཡོད་པའི་ཚིག་སྡེབ་དེ་དག་ཀྱང་ཚོགས་པ་ཧ་ཅང་ཆེ་བས་སྤྱི་དང་བྱེ་བྲག་གི་དུས་གསུམ་ལས་མང་བ་ཆགས་ཡོད་པ་རེད།
གང་ཞིག་དུས་གསུམ་ཚིག་སྡེབ་ལ་འཕུལ་མེད་པ་རྣམས་ནི་དུས་གསུམ་སྟོན་པར་འདོད་དགོས་ཀྱང༌། དག་ཆའི་ཐད་ཀྱི་ཁྱད་པར་ཆེར་མི་འབྱུང་བས་ཚིག་གྲོགས་ལ་བརྟེན་པ་ཡིན་ཏེ། དེ་དག་གི་དུས་གསུམ་སྟོན་པ་འཕུལ་ལྡན་གཟུགས་འགྱུར་རྣམས་ལས་ཞན། སྐབས་རེ་དེ་དག་ལ་ཡང་འཇུག་གི་དྲག་པའི་མཐའ་དང༌། ས་མཐའ། གཞན་ཡང་དབྱངས་ཨོ་ལྡན་པའི་ཁྱད་པར་གྱིས་འདས་སྐུལ་ངོས་འཛིན་སླ་བའང་ཡོད་དེ་འགྲམ་པ་སོགས་སྐྲང་བྱ་སྐྲང་བྱེད་སྐྲངས་པ། ས་མཐར་ཁྱབ་བྱ་ཁྱབ་བྱེད་ཁྱབ་པ། ཡིད་ལ་གོམས་བྱ་གོམས་བྱེད་གོམས་པ་གོམས་པར་གྱིས་ཤིག  ཡོན་ཏན་ལ་ངོམ་བྱ་ངོམ་བྱེད་ངོམས་པ། འདོད་ཡོན་ལ་ཆགས་བྱ་ཆགས་བྱེད་ཆགས་པ། མལ་དུ་ཉལ་བྱ་ཉལ་བྱེད་ཉལ་ཉོལ་ཅིག ནོར་སོགས་སྟེར་བྱ་སྟེར་བྱེད་སྟེར་བ། རྡལ་སོགས་གླ་བྱ་གླ་བྱེད་གླས་པ་གློས་ཤིག གཏམ་སོགས་ཐོས་བྱ་ཐོས་བྱེད་ཐོས་པ། ཆོས་སོགས་དད་བྱ་དད་བྱེད་དད་པ་དད་ཅིག ཉི་མ་སོགས་ནུབ་བྱ་ནུབ་བྱེད་ནུབ་པ། སྡིག་པ་སྤང་བྱ་སྤོང་བྱེད་སྤངས་པ་སྤོངས་ཤིག ཕྱི་རུ་ཕུད་བྱ་ཕུད་བྱེད་ཕུད་པ་ཕུད་ཅིག ཟས་སོགས་མིད་བྱ་མིད་བྱེད་མིད་པ་མིད་ཅིག་སོགས་ལྟ་བུའོ།།  །།
དུས་གསུམ་ཐོར་བུ་བའི་ནང་ཚན་ཚིག་སྡེབ་ཏུ་འཕུལ་མེད་པ།
ལྷན་ཐབས་ཀློག་བྱེད་༡༨

ཆུ་སོགས་རྐྱལ་བྱ་རྐྱལ་བྱེད་རྐྱལ་བརྐྱོལ་ཅིག་བྱིས་པ་སོགས་ངུས་བྱ་ངུས་བྱེད་ངུས་པ་ངུས་ཤིག་ཤིང་སོགས་སྐྱེ་བྱ་སྐྱེ་བྱེད་སྐྱེས་པ་བློ་ལ་ངེས་བྱ་ངེས་བྱེད་ངེས་པ་འགྲམ་པ་སོགས་སྐྲང་བྱ་སྐྲང་བྱེད་སྐྲངས་པ་ངལ་བས་རྔུལ་བྱ་རྔུལ་བྱེད་རྔུལ་པང་རྒྱལ་གྱིས་ཁོངས་བྱ་ཁེངས་བྱེད་ཁེངས་པ་དབུགས་སྡམ་བྱ་སྡམ་བྱེད་སྡམ་པ་སིད་སོགས་གྲུག་བྱ་གྲུག་བྱེད་གྲུག་པ་གཡང་སོགས་ལ་ལྕེབས་བྱ་ལྕེབས་བྱེད་ལྕེབས་པ་ལྕེབས་ཤིག་ཕྱོགས་ཀུན་ཏུ་ཁྱབ་བྱ་ཁྱབ་བྱེད་ཁྱབ་པ་ཁྱབ་ཅིག་ལམ་དུ་ཆས་བྱ་ཆས་བྱེད་ཆས་པ་ཆས་ཤིག་དགྲ་སོགས་ལ་ཁྲོ་བྱ་ཁྲོ་བྱེད་ཁྲོས་པ་འདོད་ཡོན་སོཊ་ལ་ཆགས་བྱ།ཆགས་བྱེདཆགས་པ་སྐད་ཆ་སོགས་གོ་བྱ་གོ་བྱེད་གོ་བ་དངོས་ཆས་སོགས་ཉར་བྱ་ཉར་བྱེདཉར་བ་ཉོར་ཅིག་རྒྱུ་ནོར་སོགས་གོད་བྱ་གོད་བྱེ་དགོད་པ་གོད་ཅིག་གནས་མལ་སོགས་སུ་ཉལ་བྱ་ཉལ་བྱེད་ཉལ་བ།ཉོལ་ཅིག་བྱ་སྤྱོད་སོགས་གོམས་བྱ་གོམས་བྱེད་གོམས་པ་སྔ་སྲོལ་སོགས་ཉམས་བྱ་ཉམས་བྱེད་ཉམས་པ་གོས་སོགས་གྱོན་བྱ་གྱོན་བྱེད་གྱོན་པ་གྱོན་ཅིག་ལག་པ་སོགས་ཀྱིས་ཉུག་བྱ་ཉུག་བྱེད་ཉུག་པ་ཉུག་ཤིག་སྒྲ་སོགས་གྲགས་བྱ་གྲགས་བྱེད་གྲགས་པ་གནོད་པ་སོགས་ཀྱིས་ཉེས་བྱ་ཉེས་བྱེད་ཉེས་པ་ཉེས་ཤིག་འགྲོ་ཆས་སོགས་གྲབས་བྱ་གྲབས་བྱེད་གྲབས་པ་གྲོབས་ཤིག་ཅ་ལག་སོགས་ཉོ་བྱ་ཉོ་བྱེད་ཉོས་པ་ཉོས་ཤིག་སྡུག་བསྔལ་སོཊ་ལས་གྲོལ་བྱ་གྲོལ་བྱེད་གྲོལ་པ་གྲོལ་ཅིག་མེ་ཏོག་སོགས་རྙིད་བྱ་རྙིད་བྱེད་རྙིད་པ་དཔལ་འབྱོར་སོགས་རྒུད་བྱ་རྒུད་བྱེད་རྒུད་པ་དངོས་པོ་སོགས་རྙེད་བྱ་རྙེད་བྱེད་རྙེད་པ་བུད་མེད་སོགས་རྒྱོ་བྱ་རྒྱོ་བྱེད་རྒྱོས་པ་རྒྱོས་ཤིག་སྙེམས་སུ་སྙམ་བྱ་སྙམ་བྱེད་སྙམ་པ་གཞན་ལས་རྒྱལ་བྱ་རྒྱལ་བྱེད་རྒྱལ་པ་རྒྱལ་ཅིག་དགོས་དོན་སོགས་རྟོཊ་བྱ་རྟོཊ་བྱེད་རྟོག་པ་རྟོཊ་ཤིག་ལོ་འདབ་སོགས་རྒྱས་བྱ་རྒྱས་བྱེད་རྒྱས་པ་རྒྱས་ཤིག་ཚིག་དོན་སོགས་རྟོན་བྱ་རྟོན་བྱེད་རྟོན་པ་རྟོན་ཅིག་སྐེད་པ་སོགས་སྒུར་བྱ་སྒུར་བྱེད་སྒུར་པ་སྒུར་ཅིགནོར་རྫས་སོགས་སྟེར་བྱ་སྟེར་བྱེད་སྟེར་པ་སྟེར་ཅིག་ཁ་ནས་སྒྲེག་བྱ་སྒྲེག་བྱེད་སྒྲེག་པ་བཙོན་རྭ་སོགས་ལས་ཐར་བྱ་ཐར་བྱེད་ཐར་པ་མཇལ་དར་སོགས་སྒྲོན་བྱ་སྒྲོན་བྱེད་སྒྲོན་པ་སྒྲོན་ཅིག་ལས་དོན་སོགས་ལ་ཐེ་བྱ་ཐེ་བྱེད་ཐེ་པ་ཐེ་ཞིག་རྟ་ཁལ་སོགསགླ་བྱ་གླ་བྱེད་གླས་པ་གློས་ཤིག་སྐུ་རིམ་སོགས་ཐེབས་བྱ་ཐེབས་བྱེད་ཐེབས་པ་ཐེབས་ཤིག་ལྷན་པ་སོགས་གླན་བྱ་གླན་བྱེད་གླན་པ་གླན་ཅིག་གཏམ་སོགས་ཐོས་བྱ་ཐོས་བྱེད་ཐོས་པ་གཏམ་གཞི་སོགས་གླེང་བྱ་གླེང་བྱེད་གླེངས་པ་གླེངས་ཤིག་ཆོས་སོགས་དད་བྱ་དད་བྱེད་དད་པ་དད་ཅིག་འོག་ཏུ་གླེབ་བྱ་གླེབ་བྱེད་གླེབས་པ་གླེབས་ཤིག་གོམས་སྲོལ་སོགས་དར་བྱ་དར་བྱེད་དར་པ་དར་ཅིག་བཙོན་པ་སོགས་གློད་བྱ་གློད་བྱེད་གློད་པ་གློད་ཅིག་ཁུར་སོགས་ཀྱིས་དུབ་བྱ་དུབ་བྱེད་དུབ་པ་ལན་སོགས་གློན་བྱ་གློན་བྱེད་གླན་པ་གློན་ཅིག་བྱ་སོགས་ལྡིང་བྱ་ལྡིང་བྱེད་ལྡིང་པ་ལྡིང་ཞིག་ལུས་སོགས་ངལ་བྱ་ངལ་བྱེད་ངལ་པ་ངལ་ཅིག་ཆུ་སོཊ་ནང་དུ་ལྡུག་བྱ་ལྡུག་བྱེད་བླུཊ་པ་བླུཊ་ཤིག

ཐོར་བུ་བའི་ནང་ཚན་འཕུལ་ཡིག་གཅིག་ལས་གཞན་དུ་མི་འགྱུར་བ།
ལུས་དང་ཐལ་མོ་སོཊ་བཀན་བྱ་བཀན་བྱེད་བཀན་པ་བཀན་ཅིག་ཆུ་སོགས་འཁྱིལ་བྱ་འཁྱིལ་བྱེད་འཁྱིལ་བསྣུམ་སོགས་བཀུ་བྱ་བཀུ་བྱེད་བཀུས་པ་བཀུས་ཤིག་ལག་རྩལ་དང་མན་ངག་འཁྱུད་བྱ་འཁྱུད་བྱེད་འཁྱུད་པ་འཁྱུད་ཅིག་གོང་དུ་བཀུར་བྱ་བཀུར་བྱེད་བཀུར་པ་བཀུར་ཅིག་གློག་སོགས་འཁྱུག་བྱ་འཁྱུག་བྱེད་འཁྱུག་པ་འཁྱུད་ཅིག་སྤ་སོགས་བཀོང་བྱ་བཀོང་བྱེད་བཀོངས་པ་བཀོང་ཞིག་མེ་ཏོག་སོཊ་ཐག་པར་འཁྱུད་བྱ་འཁྱུད་བྱེད་འཁྱུད་པ་འཁྱུད་ཅིག་གཟེར་ལ་ཞྭ་མོ་སོཊ་བཀོན་བྱ་བཀོན་བྱེད་བཀོན་པ་བཀོན་ཅིག་དགོངས་ཕུལ་དུ་མཁྱེན་བྱ་མཁྱེན་བྱེད་མཁྱེན་པ་མཁྱེན་ཅིག་དངོས་པོ་སོཊ་ལོཊ་སུ་བཀོལ་བྱ་བཀོལ་བྱེད་བཀོལ་པ་བཀོལ་ཅིག་ལས་རྒྱུན་སོགས་འཁྱོངས་བྱ་འཁྱོངས་བྱེད་འཁྱོངས་པ་འཁྱོངས་ཤིག་རྟ་སོགས་དཀྱུ་བྱ་དཀྱུ་བྱེད་དཀྱུས་པ་དཀྱུས་ཤིགས་སོགས་འཁྱོམ་བྱ་འཁྱོམ་བྱེད་འཁྱོམས་པ་འཁྱོམས་ཤིག་མགོ་བོ་སོགས་དཀྱོག་བྱ་དཀྱོག་བྱེད་དཀྱོཊ་པ་དཀྱོཊ་ཤིག་རྐང་པ་སོགས་འཁྱོར་བྱ་འཁྱོར་བྱེད་འཁྱོར་པ་འཁྱོར་ཅིག་ཚིག་གམ་བཀས་བཀྱོན་བྱ་བཀྱོན་བྱེད་བཀྱོན་པ་བཀྱོན་ཅིག་མིེ་ཚེ་སོགས་འཁྱོལ་བྱ་འཁྱོལ་བྱེད་འཁྱོལ་པ་འཁྱོལ་ཅིག་སྐེ་རས་སོགས་དཀྲི་བྱ་དཀྲི་བྱེད་དཀྲིས་པ་དཀྲིས་ཤིག་རྟེན་ཡུལ་སོཊ་ལ་འཁྲ་བྱ་འཁྲ་བྱེད་འཁྲས་པ་འཁྲས་ཤིག་སྤྲིན་སོགས་དཀྲིག་བྱ་དཀྲིག་བྱེད་དཀྲིཊ་པ་དཀྲིཊ་ཤིག་བྲོ་གར་སོགས་འཁྲབ་བྱ་འཁྲབ་བྱེད་འཁྲབས་པ་འཁྲབས་ཤིག་ཕུན་ཚུནདཀྲུག་བྱ་དཀྲུག་བྱེད་དཀྲུཊ་པ་དཀྲུཊ་ཤིག་འདོད་པས་འཁྲིག་བྱ་འཁྲིག་བྱེད་འཁྲིགས་པ་འཁྲིག་ཅིག་དཀར་ཡོལ་སོཊ་དཀྲུམ་བྱ་དཀྲུམ་བྱེད་དཀྲུམས་པ་དཀྲུམས་ཤིག་སྤྲིན་སོགས་འཁྲིག་བྱ་ཁྲིག་བྱེད་འཁྲིགས་པ་འཁྲིགས་ཅིག་འོ་མ་སོགས་དཀྲོག་བྱ་དཀྲོག་བྱེད་དཀྲོཊ་པ་དཀྲོཊ་ཤིག་དཔེ་ཆ་སོགས་འཁྲིད་བྱ་འཁྲིད་བྱེད་འཁྲིད་པ་འཁྲིད་ཅིག་རོལ་མོ་སོགས་དཀྲོལ་བྱ་དཀྲོལ་བྱེད་དཀྲོལ་པ་དཀྲོལ་ཅིག་ཤིང་སོགས་ལ་འཁྲིལ་བྱ་འཁྲིལ་བྱེད་འཁྲིལ་པ་འཁྲིལ་ཅིག་མང་པོ་ནང་ནས་བཀྲབ་བྱ་བཀྲབ་བྱེད་བཀྲབས་པ་བཀྲོབས་ཤིག་དམག་སོགས་འཁྲུག་བྱ་འཁྲུག་བྱེད་འཁྲུགས་པ་ལམ་ཁ་སོགས་བཀྲི་བྱ་བཀྲི་བྱེད་བཀྲིས་པ་བཀྲིས་ཤིག་སྐུ་སོགས་འཁྲུངས་བྱ་འཁྲུངས་བྱེད་འཁྲུངས་པ་འཁྲུངས་ཤིག་བསད་པའི་དོན་བཀྲོང་བྱ་བཀྲོང་བྱེད་བཀྲོངས་པ་བཀྲོངས་ཤིག་སེམས་སོགས་འཁྲུལ་བྱ་འཁྲུལ་བྱེད་འཁྲུལ་པ་ཁྱིམ་སོགས་ལ།འཁྲེན་བྱ་འཁྲེན་བྱེདའཁྲེན་པ་འཁྲེནད་ཅིག་སྲིད་སོགས་མཁས་བྱ་མཁས་བྱེད་མཁས་པ་མཁས་ཤིག་གཉེན་སོགས་དགའ་བྱ་དགའ་བྱེད་དགའ་བ་སེམས་མ་རངས་པར་འཁངས་བྱ་འཁངས་བྱེད།འཁངས་པ་འཁངས་ཤིག་ཉམས་ཚོད་སོགས་བགམ་བྱ་བགམ་བྱེད་བགམས་པ་བགམས་ཤིག་ཞེ་གནག་གི་འཁུ་བྱ་འཁུ་བྱེདའཁུ་བ་འཁུ་ཞིག་ཅ་ལག་སོགས་བགོ་བྱ་བགོ་བྱེད་བགོས་པ་བགོས་ཤིག་ནད་ཀྱིསའཁུན་བྱ་འཁུན་བྱེད་འཁུན་པ་རྐང་པས་བགོམ་བྱ་བགོམ་བྱེད་འགོམས་པ་འགོམས་ཤིག་ཚིག་དོན་སོགས་འཁུམས་བྱ་འཁུམས་བྱེད་འཁུམས་པ་འཁུངས་ཤིག་ཡིད་སོགས་མགུ་བྱ་མགུ་བྱེད་མགུ་བས་མཐར་འཁྱམས་བྱ་འཁྱམས་བྱེདའཁྱམས་པ་འཁྱམས་ཤིགསྐད་སོགས་འགག་བྱ་འགག་བྱེད་འགཊ་པ་གཞན་ཡུལ་དུ་འཁྱར་བྱ་འཁྱར་བྱེད་འཁྱར་པ་འཁྱར་ཤིག་ཕྱེ་སོགས་འགམ་བྱ་འགམ་བྱེད་འགམས་པ་འགོམས་ཤིག་ཉི་ཟླ་སོགས་འཁྱིམས་བྱ་འཁྱིམས་བྱེད་འཁྱིམས་པ་སྒྲིག་ཁྲིཾས་སོཊ་ལས་འགལ་བྱ་འགལ་བྱེད་འགལ་པ་འགལ་ཞིག་གདུགས་སོགས་འཁྱིར་བྱ་འཁྱིར་བྱེད་འཁྱིར་པ་འཁྱིར་ཤིགས་སོགས་འགུལ་བྱ་འགུལ་བྱེད་འགུལ་པ་འགུལ་ཅིག་ཐུགས་ལ་དགོངས་བྱ་དགོངས་བྱེད་དགོངས་པ་དགོངས་ཤིག་རིམ་པར་བརྒྱུད་བྱ་བརྒྱུད་བྱེད་བརྒྱུད་པ་བརྒྱུད་ཅིག་ཡུན་རིང་དུ་འགོར་བྱ་འགོར་བྱེད་འགོར་པ་འགོར་ཅིག་ཡིད་སོགས་དངང་བྱ་དངང་བྱེད་དངངས་པ་ཐུགས་དགྱེས་བྱ་དགྱེས་བྱེད་དགྱེས་པ་དགྱེས་ཤིག་གོ་རིམ་སོགས་དངར་བྱ་དངར་བྱེད་དངར་པ་དངར་ཞིག་དུས་སོགས་འགྱངས་བྱ་འགྱངས་བྱེད་འགྱངས་པ་ཡོན་ཏན་སོགས་དངོམ་བྱ་དངོམ་བྱེད་དངོམས་པ་དངོམས་ཤིག་བྱ་བ་སོགས་བགྱི་བྱ་བགྱི་བྱེད་བགྱིས་པ་གྱིས་ཤིག་གཞན་ལ་མངག་བྱ་མངག་བྱེད་མངགས་པ་མངགས་ཤིག་ཉམས་ཀྱིས་འགྱིང་བྱ་འགྱིང་བྱེད་འཁྱིངས་པ་འཁྱིང་ཞིག་རྟཊ་མཚན་སོགས་མངོན་བྱ་མངོན་བྱེད་མངོན་པ་མངོན་ཅིག་གཡུལ་སོགས་འགྱེད་བྱ་འགྱེད་བྱེད་འགྱེད་པ་འགྱེད་ཅིག་སྤྱོད་བཟང་སོཊ་ལ།བསྔཊ་བྱ་བསྔཊ་བྱེད་བསྔཊ་པ་བསྔཊ་ཤིགས་ལ་འགྱེལ་བྱ་འགྱེལ་བྱེད་འགྱེལ་པ་དགེ་བ་སོགས་བསྔོ་བྱ་བསྔོ་བྱེད་བསྔོས་པ་བསྔོས་ཤིག་དངོས་རྫས་སོཊ་འགྱོག་བྱ་འགྱོག་བྱེད་བཀྱཊ་པ་ཁྱོཊ་ཤིག་གཅིན་པ་སོགས་གཅི་བྱ་གཅི་བྱེད་གཅིས་པ་གཅིས་ཤིག་སྡང་བྱས་ལ་འགྱོད་བྱ་འགྱོད་བྱེད་འགྱོད་པ་འགྱོད་ཅིག་ལག་སོགས་གཅུ་བྱ་གཅུ་བྱེད་གཅུས་པ་གཅུས་ཤིག་གྲོགས་དང་འགྲོཊ་བྱ་འགྲོཊ་བྱེད་འགྲོཊ་པ་འགྲོཊ་ཤིག་ཀོ་ཐག་འཇུར་མིག་ཏུ་གཅུར་བྱ་གཅུར་བྱེད་གཅུར་པ་ཆུར་ཅིགས་ཐོག་ཏུ་རྐང་པ་བགྲད་བྱ་བགྲད་བྱེད་བགྲད་པ་བགྲད་ཅིག་བུ་ཚ་སོགས་གཅེས་བྱ་གཅེས་བྱེད་གཅེས་པ་གཅིས་ཤིག་གྲངས་སོགས་བགྲང་བྱ་བགྲང་བྱེད་བགྲངས་པ་བགྲོངས་ཤིག་གྲོས་སོགས་གཅོམ་བྱ་གཅོམ་བྱེད་གཅོམས་པ་ཆོམས་ཤིག་ཁ་མིག་སོགས་བགྲད་བྱ་བགྲད་བྱེད་བགྲད་པ་བགྲད་ཅིག་མིང་སོགས་བཅར་བྱ་བཅོར་བྱེད་བཅར་པ་བཅོར་ཅིག་རྦབ་རྡོ་སོགས་བགྲིལ་བྱ་བགྲིལ་བྱེད་བགྲིལ་པ་བགྲིལ་ཅིག་ཆུ་བཅིར་བྱ་བཅིར་བྱེད་བཅིར་པ་བཅིར་ཅིག་འབྲས་སོགས་བགྲུ་བྱ་བགྲུད་བྱེད་བགྲུས་པ་གྲུས་ཤིག་ཟས་སོ་ཡིས་བཅེམ་བྱ་བཅེམ་བྱེད་བཅེམས་པ་བཅེམ་ཞིག་གཞུང་དོན་སོགས་བགྲོ་བྱ་བགྲོ་བྱེད་བགྲོས་པ་བགྲོས་ཤིག་སྐྱབས་སུ་མཆི་བྱ་མཆི་བྱེད་མཆིས་པ་རྒྱ་ལམ་དུ་བགྲོད་བྱ་བགྲོད་བྱེད་བགྲོད་པ་བགྲོད་ཅིག་འཕྲོས་པ་འོས་རིཊ་མཆིད་བྱ་མཆིད་བྱེད་མཆིད་པ་མཆིད་ཤིག་གྲོད་ཁོག་འགྲངས་བྱ་བགྲངས་བྱེད་བགྲངས་པ་འགྲན་ཟླ་སོགས་མཆིས་བྱ་མཆིས་བྱེད་མཆིས་པ་རྩལ་སོགས་འགྲན་བྱ་འགྲན་བྱེད་འགྲན་པ་འགྲན་ཅིག་མེ་ལྕེ་སོགས་མཆེད་བྱ་མཆེད་བྱེད་མཆེད་པ་དགྲ་སོཊ་དང་ཞེ་ཁོན་འགྲས་བྱ་འགྲས་བྱེད་འགྲས་པ་འགྲས་ཤིག་རྒྱང་རིང་དུ་མཆོང་བྱ་མཆོང་བྱེད་མཆོངས་པ་མཆོངས་ཤིག་རྟེན་འབྲེལ་སོགས་འགྲིག་བྱ་་འགྲིག་བྱེད་འགྲིཊ་པ་འགྲིཊ་ཤིག་གོས་རྒྱན་སོཊ་ཀྱིས་མཆོར་བྱ་མཆོར་བྱེད་མཆོར་པ་མཆོར་ཅིག་གྲངས་ཚད་སོགས་འགྲིབ་བྱ་འགྲིབ་བྱེད་འགྲིབ་པ་བྲོ་གར་སོགས་འཆམ་བྱ་འཆམ་བྱེད་འཆམས་པ་འཆམས་ཤིག་རྒྱལ་ཁཾས་སོགས་འགྲིམ་བྱ་འགྲིམ་བྱེད་འགྲིམས་པ་འགྲིམས་ཤིག་ཚུལ་ཁྲིམས་སོཊ་འཆལ་བྱ་འཆལ་བྱེད་འཆལ་པ་འཆལ་ཅིག་གྲུ་གུ་སོགས་འགྲིལ་བྱ་འགྲིལ་བྱེད་འགྲིལ་བརྒྱུ་ནོར་སོཊ་ལ་འཆུམ་བྱ་འཆུམ་བྱེད་འཆུམ་པ་འཆུམས་ཤིག་སློབ་སྦྱོང་ལ་འགྲུས་བྱ་འགྲུས་བྱེད་འགྲུས་པ་འགྲུས་ཤིག་ཁས་ལེན་པ་སྟེ་ཁས་འཆེ་བྱ་འཆེ་བྱེད་འཆེས་པ་འཆེས་ཤིག་རྟ་དྲེལ་སོཊ་ཀྱི་ས་ཐོག་ཏུ་འགྲེ་བྱ་འགྲེ་བྱེད་འགྲེས་པ་རྒྱུ་དངོས་སོཊ་ལ་འཆེལ་བྱ་འཆེལ་བྱེད་འཆེལ་པ་འཆེལ་ཤིག་གྱེན་དུ་འགྲེང་བྱ་འགྲེང་བྱེད་འགྲེང་པ་དཔོན་སོགས་མཇལ་བྱ་མཇལ་བྱེད་མཇལ་པ་མཇོལ་ཅིག་རྐང་པ་སོགས་འདྲེད་བྱ་འདྲེད་བྱེད་འདྲེད་པ་སྡུག་བསྔལ་སོཊ་འཇིཊ་བྱ་འཇིཊ་བྱེད་འཇིཊ་པའོ་སོགས་བརྒྱལ་བྱ་བརྒྱལ་བྱེད་བརྒྱལ་པ་བཅུད་སོགས་འཇིབ་བྱ་འཇིབ་བྱེད་འཇིབས་པ་འཇིབས་ཤིག་ལག་པས་འཇུ་བྱ་འཇུ་བྱེད་འཇུས་པ་འཇུས་ཤིག་ཞུ་དོན་སོགས་བསྙེལ་བྱ་བསྙེལ་བྱེད་བསྙེལ་པ་འདོད་པ་སོགས་འཇོ་བྱ་འཇོ་བྱེད་འཇུས་པ་འཇུས་ཤིག་ཅ་ལག་སོཊ་ལག་ཏུ་གཏང་བྱ་གཏང་བྱེད་གཏང་བ་གཏོང་ཅིག་ཕན་ཚུན་བརྗེ་བྱ་བརྗེ་བྱེད་བརྗེས་པ་བརྗེས་ཤིག་སྣོད་སོཊ་ཆུས།གཏམ་བྱ་གཏམ་བྱེདགཏམས་པ་གཏོམས་ཤིག་ཚིག་དོན་སོཊ་བརྗེད་བྱ་བརྗེད་བྱེད་བརྗེད་པ་ཁྲག་སོགས་གཏར་བྱ་གཏར་བྱེད་གཏར་པ་གཏོར་ཅིག་དོན་སོགས་གཉེར་བྱ་གཉེར་བྱེད་གཉེར་པ་གཉེར་ཅིག་དྲུང་དུ་གཏུག་བྱ་གཏུག་བྱེད་གཏུཊ་པ་གཏུཊ་ཤིག་མཐོ་དམན་སོགས་མཉམ་བྱ་མཉམ་བྱེད་མཉམ་པ་ཤིང་སོགས་གཏུབ་བྱ་གཏུབ་བྱེད་གཏུཊ་པ་གཏུབས་ཤིག་ཀོ་བ་སོགས་མཉེ་བྱ་མཉེ་བྱེད་མཉེས་པ་མཉེས་ཤིག་རྒྱུད་དང་རང་བཞིན་སོཊ་གཏུམ་བྱ་གཏུམ་བྱེད་གཏུམས་པ་གཏུམས་ཤིག་ཉམ་ཆུང་སོཊ་ལ་བརྙས་བྱ་བརྙས་བྱེད་བརྙས་པ་བརྙས་ཤིག་སེ་གོ་ལ་སོཊ་གཏོག་བྱ་གཏོག་བྱེད་གཏོཊ་ཟིན་གཏོགས་ཤིགཡོན་ཏན་སོཊ་བརྙེས་བྱ་བརྙེས་བྱེད་བརྙེས་པ་བརྙེས་ཤིག་མངའ་ཁོངས་སུ་གཏོག་བྱ་གཏོགས་བྱེད་གཏོགས་པ་གཏོགས་ཤིག་ལོ་རྒྱུས་སོགས་བསྙད་བྱ་བསྙད་བྱེད་བསྙད་པ་བསྙད་ཅིག་བྱ་བ་དང་ཡིད་བརྟེན་སོཊ་བཏུབ་བྱ་བཏུབ་བྱེད་བཏུབས་པ་བཏུབ་ཅིག་ནད་ཀྱི་སྐུ་སོགས་བསྙུང་བྱ་བསྙུང་བྱེད་བསྙུངས་པ་བསྙུངས་ཤིག་ཡིད་ལ་བརྟས་བྱ་བརྟས་བྱེད་བརྟས་པ་བརྟས་ཤིག་ཉེ་བ་དང་ལྷ་སོཊབསྙེན་བྱ་བསྙེན་བྱེད་བསྙེན་པ་བསྙེན་ཅིག་གནས་སུ་བསྟི་བྱ་བསྟི་བྱེད་བསྟིས་པ་བསྟིས་ཤིག
སྤྱི་བྱེ་བྲག་གཉིས་དང་མི་མཐུན་པའི་ཐོར་བུ་བ།
ཤིང་ཤུན་སོགས་དགོག་བྱ་འགོག་བྱེད་བཀོག་པ་གོག་ཅིག་གདམ་ངག་སོཊ་གདམས་བྱ་འདོམས་བྱེད་གདམས་པ་འདོམས་ཤིག་དངོས་པོ་སོཊ་ཡརའགྱོཊ་བྱ་འགྱོཊ་བྱེད།བཀྱཊ་པ་ཁྱོཊ་ཤིག་ནོར་ཕྱུཊ་སོཊ་བདའ་བྱ་འདེད་བྱེད་བདས་པ་དེད་ཅིག་སྐོར་གཡེང་དུ་གཉུལ་བྱ་གཉུལ་བྱེད་ཉུལ་པ་ཉུལ་ཅིག་གུས་པས་འདུད་བྱ་འདུད་བྱེད་བཏུད་པ་བཏུད་ཅིག་སྒྲ་སོཊ་རྣ་བས་མཉན་བྱ་ཉན་བྱེད་མཉན་པ་ཉོན་ཅིག་སྲང་དང་གྱེན་དུ་འདེཊ་བྱ་འདེཊ་བྱེད་བཏེཊ་པ་ཐེཊ་ཤིག་ཆུ་ཐིཊ་སོགས་གཏིག་བྱ་གཏིག་བྱེད་འཐིཊ་པ་གཏིཊ་ཤིག་ལམ་སྣ་སོཊ་དྲང་བྱ་འདྲེན་བྱེད་དྲངས་པ་དྲོངས་ཤིག་སྤྲིན་སོཊ་གཏིབ་བྱ་གཏིབ་བྱེད་འཐིབས་པ་གཏིབས་ཤིག་བསླབ་པ་སོཊགནོད་བྱ་གནོད་བྱེད་མནོས་པ་ནོད་ཅིག་ཤ་སོཊ་དུམ་བུར་གཏུབས་བྱ་གཏུཊ་བྱེད་བཏུབས་པ་བཏུབས་ཤིག་ཡོ་བྱད་སོཊ་ལག་པས་མནམ་བྱ་ནོམ་བྱེད་མནམས་པ་ནོམས་ཤིག་མགོ་བོ་སོགས་གཏུམ་བྱ་གཏུམ་བྱེད་བཏུམས་པ་བཏུམས་ཤིག་འོག་ཏུ་གནན་བྱ་གནོན་བྱེད་གནན་པ་ནོན་ཅིག་ཡུམ་ལས་བུ་བལྟམ་བྱ་ལྟམ་བྱེད་བལྟམས་པ་བལྟམས་ཤིག་སྤོས་དྲི་སོཊ་མནམ་བྱ་ནོམ་བྱེད་མནམས་པ་ནོམས་ཤིག་སྤུ་སོགས་འཐོག་བྱ་འཐོག་བྱེད་བཏོག་པ་ཐོཊ་ཤིག་ལུང་དང་སྡོམ་པ་སོཊ་མནོད་བྱ་ནོད་བྱེད་མནོས་པ་གནོས་ཤིག་ར་ལུག་སོཊ་དེད་བྱ་འདེད་བྱེད་དེད་པ་དེད་ཅིག་དྲེག་པ་སོཊ་བྲད་བྱ་འབྲད་བྱེད་བྲད་པ་བྲོད་ཤིག་བྱ་ངན་སོགས་དོར་བྱ་འདོར་བྱེད་དོར་པ་དོར་ཅིག་ཡི་གེ་སོགས་བྲི་བྱ་འབྲི་བྱེད་བྲིས་པ་བྲིས་ཤིག་མང་པོའི་ནང་ནས་གདམ་བྱ་འདེམ་བྱེད་འདམས་པ་འདོཊ་ཤིག་མགོའི་སྐྲ་སོཊ་བྲེག་བྱ་འབྲེག་བྱེད་བྲེག་པ་བྲེཊ་ཤིག

ལེ་ཚན་བརྒྱ་དང་སོ་དྲུག དུས་གསུམ་ཐོར་བུ་བ་བཤད་པ། སྨད་ཆ
དུས་གསུམ་ཐོར་བུའི་རིགས་གཉིས་པ། སྔོན་འཇུག་གཞན་དུ་མི་འགྱུར་བ་ནི། གོང་དུ་བཀུར་བྱ་བཀུར་བྱེད་བཀུར་པ་བཀུརད་ཅིག ས་མཐར་འཁྱམ་བྱ་འཁྱམ་བྱེད་འཁྱམས་པ་འཁྱོམས་ཤིག	གཉེན་སོགས་དགའ་བྱ་དགའ་བྱེད་དགའ་བ། གཞན་ལ་མངག་བྱ་མངག་བྱེད་མངགས་པ་དངོགས་ཤིག	ལག་པ་སོགས་གཅུ་བྱ་གཅུ་བྱེད་གཅུས་པ་གཅུས་ཤིག རྒྱང་རིང་དུ་མཆོང་བྱ་མཆོང་བྱེད་མཆོངས་པ་མཆོངས་ཤིག་སོགས་ལྟ་བུ་འཕུལ་གཞན་དུ་མི་འགྱུར་བ་རྣམས་ལ་ཅིའི་ཕྱིར་འཇུག་པའི་དགོངས་དོན་ལྟར་གྱི་བདག་གཞན་དུས་གསུམ་གང་རུང་བསྒྲུབ་རྒྱུའི་ཆེད་དུ་སྦྱར་བ་དང༌། དག་བྱེད་ཀྱི་དབང་གིས་ཐོབ་པའི་དབྱེ་བ་ནི་ངེས་པར་འབྱེད་དགོས་སོ། །
དུས་གསུམ་ཐོར་བུ་བའི་རིགས་གསུམ་པ་འཕུལ་ལ་འགྱུར་བ་ཡོད་ཀྱང་དེའི་འགྱུར་ཚུལ་དུས་གསུམ་སྤྱི་བཏང་བ་དང་བྱེ་བྲག་པའི་མཚན་ཉིད་དང་མ་མཐུན་པ་ནི། དཔེར་ན་གདམ་ངག་སོགས་གདམ་བྱ་འདོམས་བྱེད་གདམས་པ་འདོམས་ཤིག་ཅེས་པ་འདས་པ་བས་མ་འཕུལ་བར་གས་འཕུལ་པས་སྤྱི་བཏང་བ་དང་མ་མཐུན། མགོ་ཅན་མེད་ཁར་བ་ཡིག་གིས་འཕུལ་བ་མ་བྱུང་བས། དུས་གསུམ་བྱེ་བྲག་པ་དང་ཡང་མ་མཐུན་པ་སྟེ། དེ་རིགས་དཔེ་མཚོན་ཁ་ཤས་བགྱི་ན། འོག་ཏུ་མནན་བྱ་གནོན་བྱེད་གནད་པ་གནོནད་ཅིག་ལུང་སོགས་མནོས་བྱ་ནོད་བྱེད་མནོས་པ། ཚོན་སོགས་བྱུག་བྱ་འབྱུག་བྱེད་བྱུགས་པ་བྱུགས་ཤིག ཚོང་སོགས་བྲིམ་བྱ་འབྲིམ་བྱེད་བྲིམས་པ། སྐྲ་སོགས་བྲེག་བྱ་འབྲེགས་བྱེད་བྲེགས་པ་བྲེགས་ཤིག་སོགས་ལ་དཔྱད་ན་སྤྱི་དང་བྱེ་བྲག་གི་མཚན་ཉིད་དང་མི་མཐུན་པར་རྟོགས་ཐུབ། དེ་ལྟར་སྤྱི་བྱེ་བྲག་དང་མ་མཐུན་པ་ཞེས་ཕོན་ཆེན་བྱུང་བ་ལས་ཐོར་བུ་བ་ཞེས་མིང་ལ་མ་དཔག་པའི་སྟོབས་པོ་ཆེ་ཞིག་བཞུགས་པ་སྣང་ཞིང༌། དེའི་ཁྲོད་ནས་ཆོས་ཉིད་ངེས་ཅན་དང་ལྡན་ཅིང་དཔེ་བརྗོད་བརྒྱ་སྐོར་རྙེད་ཐུབ་པའི་འ་ཡིག་གཉིས་ལྡན་ཞེས་པ་ཁོ་བོས་ལོགས་སུ་དབྱུང་ནས་ཐོར་བུ་བ་ཅུང་ཡང་བར་བྱས་ལ་ངོས་གཟུང་བདེ་བར་གཤམ་དུ་འཆད་དོ། །
ལེ་ཚན་བརྒྱ་དང་སོ་བདུན། དུས་གསུམ་འ་ཡིག་གཉིས་ལྡན་བཤད་པ།

འ་ཡིག་གཉིས་ལྡན་གྱི་དུས་གསུམ་ཁྱད་པར་བའི་སྡོམ་ནི།
མ་འོངས་ད་ལྟ་འས་འཕུལ་ཁོ་ན་དང༌། །
འདས་དང་སྐུལ་ཚིག་འཕུལ་ནི་རྣམ་པར་སྤངས། །
མིང་གཞི་ཕལ་ཆེར་མི་འགྱུར་སོར་གནས་ཀྱི། །
འ་ཡིག་གཉིས་ལྡན་དུས་གསུམ་ཁྱད་པར་བ། །ཞེས་དེ་རིགས་ལ་དུས་ཀྱི་མ་འོངས་པ་དང་དངོས་པོ་གཞན། དུས་ཀྱི་ད་ལྟ་བ་དང་དངོས་པོ་བདག་བཅས་ཁག་གཉིས་ལ་འ་ཡིག་ཁོ་ན་ངེས་པར་དགོས་ཀྱི། འཕུལ་གཞན་འོང་ས་མེད་པ་དང༌། འདས་པ་དང་སྐུལ་ཚིག་གཉིས་འཕུལ་གང་ཡང་མེད་པར་ངེས་པ། མིང་གཞི་འགྱུར་བ་རེ་ཟུང་ཡོད་ཀྱང་ཆེས་མང་ཆེ་བ་ནི་མིང་གཞི་གང་ཡིན་པ་དེ་ཚིག་སྡེབ་ཀྱི་མགོ་ནས་འཇུག་བར་མི་འགྱུར་བར་རང་སོར་གནས་པ། དེའི་ཕྱིར་འ་ཡིག་གཉིས་དང་ལྡན་པའི་དུས་གསུམ་གྱི་ཚིག་སྡེབ་དེ་རིགས་སྤྱི་བཏང་བ་དང༌། བྱེ་བྲག་པའི་མཚན་ཉིད་དང་མི་མཐུན་ཅིང༌། དེའི་ཆ་ནས་ཐོར་བུའི་གྲས་སུ་རྫབ་སྡོམ་ཀློད་ན་མ་གཏོགས། ཐོར་བུ་བའི་མཚན་ཉིད་གཙོ་བོ་གཉིས་ལས་འཕུལ་མེད་དམ་ཡང་ན་འཕུལ་ཡིག་འགྱུར་མེད་གང་ཡང་མིན་པའི་ཕྱིར་ཁྱད་པར་ཅན་ཞིག་ཡིན། ཐོར་བུ་བའི་མཚན་ཉིད་དུ་འགྱུར་ཡང་སྤྱི་དང་བྱེ་བྲག་གཉིས་ལ་མ་མཐུན་པ་ཞེས་གསུངས་པས། འ་ཡིག་གཉིས་ལྡན་རྣམས་དེར་མི་འཐད་དེ། འཕུལ་འགྱུར་བ་མ་ཡིན་པར་འ་ཙམ་ཉིད་དུ་ངེས་པའི་ཕྱིར་ཟུར་དུ་འཕྱུང་བའི་རྒྱུ་མཚན་ཡང་དག་དང་ལྡན་པར་རྟོགས་པར་བྱོས་ཤིག་གོ །
འ་ཡིག་གཉིས་ལྡན་དང༌། དེ་མིན་གཞན་གསུམ་གྱི་ཚིག་སྡེབ་རེའུ་མིག་ཟུར་བརྒྱན་དུ་བཀོད་ཡོད་པས་གསལ་རྟོགས་ཐུབ་ལ་འདིར་རེ་གཉིས་ཤིག་དཔེར་དགོད་རྒྱུར།
རླུང་གིས་འཁྱེར་བྱ་འཁྱེར་བྱེད་ཁྱེར་བ། གདན་སོགས་འཐག་བྱ་འཐག་བྱེད་ཐགས་པ་ཐོགས་ཤིག ཐག་པ་སོགས་འཐེན་བྱ་འཐེན་བྱེད་ཐེནད་པ་ཐེནད་ཅིག ཆུ་སོགས་འཁོལ་བྱ་འཁོལ་བྱེད་ཁོལ་པ། ཤིང་སོགས་འགས་བྱ་འགས་བྱེད་གས་པ། རྒྱུ་ནོར་སོགས་འཛད་བྱ་འཛད་བྱེད་ཟད་པ་སོགས་ལྟ་བུའོ། །

འ་ཡིག་གཉིས་ལྡན་གྱི་དུས་གསུམ་ཚིག་སྡེབ། ལྷན་ཐབས་ཀློག་བྱེད་༡༩
ཁྲེས་པོ་སོགས་འཁུར་བྱ་འཁུར་བྱེད་ཁུར་བ་ཁུར་ཅིག་རྙི་རྒྱ་སོཊ་ལ་འཐེབས་བྱ་འཐེབས་བྱེད་ཐེམས་པ་གདན་སོཊ་ལ་འཁོད་བྱ་འཁོད་བྱེད་ཁོད་པ་ཁོད་ཅིག་ནང་ནས་ཕྱིར་འཐོན་བྱ་འཐོན་བྱེད་ཐོན་པ་ཐོན་ཅིག་གཞན་ལ་འཁོན་བྱ་འཁོན་བྱེད་ཁོན་པ་ཁོན་ཅིག་གོ་འཕང་སོཊ་འཐོབ་བྱ་འཐོབ་བྱེད་ཐོབ་པ་ཅ་ལག་སོགས་འཁྱེར་བྱ་འཁྱེར་བྱེད་ཁྱེར་བ་ཁྱེར་ཅིག་མགོ་སོགས་འཐོམ་བྱ་འཐོམ་བྱེད་ཐོམས་པ་རིམས་ནད་སོཊ་འགོ་བྱ་འགོ་བྱེད་གོས་པ་དྲི་མ་སོཊ་འདག་བྱ་འདག་བྱེད་དག་པ་ཡུལ་དུས་སོཊ་འགྱུར་བྱ་འགྱུར་བྱེད་གྱུར་པ་བྱ་ངན་སོགས་འདོར་བྱ་འདོར་བྱེད་དོར་པ་སོ་སོར་འགྱེ་བྱ་འགྱེ་བྱེད་གྱེས་པ་གྱེས་ཤིག་རྗེས་ནས་འདེད་བྱ་འདེད་བྱེད་དེད་པ་དེད་ཅིག་བྱ་བ་སོགས་འགྲུབ་བྱ་འགྲུབ་བྱེད་གྲུབ་པ་སྐྱོན་སོཊ་འདོར་བྱ་འདོར་བྱེད་དོེར་པ་དོར་ཅིག་ཆས་སོགས་འགྲེམ་བྱ་འགྲེམ་བྱེད་བཀྲམ་པ་ཁྲོམས་ཤིག་སྡེར་མོས་དབྲད་བྱ་འབྲད་བྱེད་བྲད་པ་ཕྲོད་ཅིག་འབྲེལ་བ་སོཊ་འཆད་བྱ་འཆད་བྱེད་ཆད་པ་ས་ཁུང་སོཊ་འདྲུད་བྱ་འདྲུད་བྱེད་དྲུད་པ་དྲུས་ཤིག་བློ་ཡུལ་དུ་འཆར་བྱ་འཆར་བྱེད་ཤར་བ་དཔུང་སོཊ་འཕམ་བྱ་འཕམ་བྱེད་ཕམ་པ་ཕམ་ཞིག་སེམས་ཅན་སོཊ་འཆི་བྱ་འཆི་བྱེད་ཤི་བ་ཚོཊ་ཀྱི་ནང་ནས་འཕུད་བྱ་འཕུད་བྱེད་ཕུད་པ་ཕུད་ཅིག་གདུང་སེམས་སོགས་འཆོར་བྱ་འཆོར་བྱེད་ཤོར་བ་གནད་དང་ཐུཊ་ལ་འཕོག་བྱ་འཕོག་བྱེད་ཕོག་པ་ཕོག་ཅིག་མུན་པ་སོགས་འཐིབ་བྱ་འཐིབ་བྱེད་ཐིབས་པ་རྒྱུ་ནོར་སོཊ་ཀྱིས་འཕོངས་བྱ་འཕོངས་བྱེད་ཕོངས་པ་ཐག་པ་སོགས་འཐེན་བྱ་འཐེན་བྱེད་ཐེན་པ་ཐེན་ཅིག་ཕྱི་རུ་འཕུད་བྱ་འཕུད་བྱེད་ཕུད་པ་ཕུད་ཅིག
རྡོ་སོགས་འཕོག་བྱ་འཕོག་བྱེད་ཕོག་པ་གྲོཊ་པོ་སོཊ་ཕན་ཚུན་འབྲལ་བྱ་འབྲལ་བྱེད་བྲལ་བ་ཕྲོལ་ཅིག་རུ་དར་སོཊ་འཕྱར་བྱ་འཕྱར་བྱེད་ཕྱར་པ་ཕྱོར་ཅིག་ཐབས་ཀྱིས་ཕ་རོལ་འབྲིད་བྱ་འབྲིད་བྱེད་བྲིད་པ་བྲིད་ཅིག་དུས་ཚོད་སོཊ་འཕྱི་བྱ་འཕྱི་བྱེད་ཕྱིས་པ་སྐྲག་པས་གཞན་དུ་འབྲོ་བྱ་འབྲོས་བྱེད་བྲོས་པ་བྲོས་ཤིག་ཅ་ལག་སོགས་འཕྲོག་བྱ་འཕྲོག་བྱེད་ཕྲོགས་པ་ཕྲོཊ་ཤིག་ཚོགས་འདུས་འཚོཊ་བྱ་འཚོཊ་བྱེད་ཚོགས་པ་ཚོཊ་ཤིག་གྲོཊ་སོཊ་དང་འཕྲད་བྱ་འཕྲད་བྱེད་ཕྲད་པ་མེས་འཚིག་བྱ་འཚིག་བྱེད་ཚིག་པ་གཞན་ནོར་སོཊ་འཕྲོག་བྱ་འཕྲོག་བྱེད་ཕྲོགས་པ་ཕྲོཊ་ཤིག་ནང་དུ་འཚུད་བྱ་འཚུད་བྱེད་ཚུད་པ་གནས་ཁྱིམ་སོཊ་ལས་འབུད་བྱ་འབུད་བྱེད་བུད་པ་བུད་ཅིག་དཔེ་ཆ་སོཊ་འཁྲིད་བྱ་འཁྲིད་བྱེད་ཁྲིད་པ་ཁྲིད་ཅིག་གླིང་བུ་སོཊ་འབུད་བྱ་འབུད་བྱེད་བུས་པ་བུས་ཤིག་ལམ་དུ་འགྲོ་བྱ་འགྲོ་བྱེད་སོང་བ་སོང་ཞིག་ཟེ་འབྲུ་སོཊ་འབུས་བྱ་འབུས་བྱེད་བུས་པ་རླུང་གིས་འཁྱེར་བྱ་འཁྱེར་བྱེད་ཁྱེར་བ་གཞན་གྱི་མིང་ནས་འབོད་བྱ་འབོད་བྱེད་བོས་པ་བོས་ཤིག་ལམ་དུ་འཁྲིད་བྱ་འཁྲིད་བྱེད་ཁྲིད་པ་ཁྲིད་ཅིག་ཅ་ལག་སོཊ་འབོར་བྱ་འབོར་བྱེད་བོར་པ་ཆུ་སོགས་འཁོལ་བྱ་འཁོལ་བྱེད་ཁོལ་པ་ཆུ་སོཊ་ལ་འབྱིང་བྱ་འབྱིང་བྱེད་བྱིང་པ་ཤིང་སོགས་འགས་བྱ་འགས་བྱེད་གས་སྐྲ་སོགས་འབྱི་བྱ་འབྱི་བྱེད་བྱི་བ་ཐག་པ་སོགས་འཆད་བྱ་འཆད་བྱེད་ཆད་པ་ཆུའི་གཏིང་དུའབྱིང་བྱ་འབྱིང་བྱེད་བྱིང་བ་སེམས་སུ་འཆར་བྱ་འཆར་བྱེད་ཤར་པ་རྒྱུ་ལས་འབྱུང་བྱ་འབྱུང་བྱེད་བྱུང་བ་ཟས་ཕོ་བར་འཇུ་བྱ་འཇུ་བྱེད་ཞུ་བ་སྣོད་དུ་འབྱོ་བྱ་འབྱོ་བྱེད་བྱོ་བ་བྱོ་ཞིག་གདན་སོགས་འཐག་བྱ་འཐག་བྱེད་ཐག་པ་ཐོགས་ཤིག་ལྕེས་སྐྱོ་མ་སོཊ་འབྱོག་བྱ་འབྱོག་བྱེད་བྱོག་པ་བྱོག་ཅིག་ཐག་པ་འཐེན་བྱ་འཐེན་བྱེད་ཐེན་པ་ཐེན་ཅིག་ཕོ་བྲང་སོཊ་སུ་འབྱོན་བྱ་འབྱོན་བྱེད་བྱོན་པ་བྱོན་ཞིག་ཕྱོགས་སུ་འཐོན་བྱ་འཐོན་བྱེད་ཐོན་པ་ཐོན་ཅིག་གཏན་ངན་སོཊའབྱོལ་བྱ་འབྱོལ་བྱེད་བྱོལ་པ་བྱོལ་ཅིག་གད་སྙིཊ་སོགས་འདོར་བྱ་འདོར་བྱེད་དོར་པ་དོར་ཅིག་ལྕགས་གིས་འབྲབ་བྱ་འབྲབ་བྱེད་བྲབས་པ་ཕྲོབས་ཤིག་ཉི་གདུཊ་སོཊ་འཕུབ་བྱ་འཕུབ་བྱེད་ཕུབ་པ་ཕུབས་ཤིག
ལེ་ཚན་བརྒྱ་དང་སོ་བརྒྱད། བྱ་བའི་ཚིག་གི་ཅིའི་ཕྱིར་འཇུག་པའི་འཇུག་སྡོམ།
དེ་ལྟར་དངོས་པོ་བདག་གཞན་དང༌། བྱ་བའི་དུས་གསུམ་གཉིས་ཀྱི་བྱེ་བྲག་རབ་ཏུ་ཕྱེ་བའི་སྒོ་ནས། བྱ་བའི་སྔོན་འཇུག་ཅིའི་ཕྱིར་འཇུག་པའི་དོན་ལ་ཕྱོགས་བསྡོམས་དང་བཅས་སླར་འཆད་ན། ཕོ་བ་ཡིག་གིས་བྱ་བའི་སྔོན་འཇུག་བྱས་ནས་ཆེད་དུ་སྦྱར་བ་གང་ཡིན་ཞེ་ན། དུས་ཀྱི་འདས་པ་དང་དངོས་པོའི་གཞན་བསྒྲུབ་པའི་ཆེད་དུ་སྟེ། འོ་ན་དུས་མ་འོངས་པ་ལའང་འཇུག་སྟེ་བསྒྲུབ་པར་བྱ་ལྟ་བུ་ཡིན་ཞེ་ན་དེ་མི་འདྲ་སྟེ། བ་ཡིག་གཞན་བསྒྲུབ་བྱའི་ལས་ཀྱི་དངོས་པོ་ལ་འཇུག་པ་ནི་ཆེད་དུ་སྦྱར་བ་དང༌། མ་འོངས་པའི་དག་ཆ་དངོས་པོ་གཞན་གྱི་དག་ཆ་དང་མཚུངས་པས་དག་ཆས་ཐོབ་ཀྱི། ཆེད་དུ་སྦྱར་བ་མིན། དེ་བཞིན་དུ་མ་ནིང་ག་དས་དུས་མ་འོངས་པ་ལ་འཇུག་ན་ཆེད་སྦྱར་མིན་པར་ད་ལྟ་བ་ལ་སྦྱར་བ་ཆེད་དུ་སྦྱར་བ་ཡིན། འོ་ན་དུས་མ་འོངས་པར་ཡང་འཇུག་གོ་ཞེ་ན། དེ་མི་གཅིག་སྟེ། མ་འོངས་པར་འཇུག་པ་ནི་དག་ཆའི་དབང་གིས་ཐོབ་པ་དང་བདག་གཞན་ལ་འཇུག་པ་ཆེད་དུ་སྦྱར་བ་སྟེ་དེ་གཉིས་དག་ཆ་མཚུངས་པས་སོ། །མོ་བདག་ལ་འཇུག་པ་ནི་ཆེད་སྦྱར་དང༌། དེར་དག་མཚུངས་ཀྱི་ད་ལྟ་བར་འཇུག་པ་ནི་དག་བྱེད་ཀྱི་དབང་གིས་ཐོབ་པ་རེད། དེ་ལས་ལྷག་པ་གསལ་རྒྱུ་མེད་པར་གྱུར་ནས། འོ་ན། ཤིན་ཏུ་མོ་མ་ཡིག་ནི་ཀུན་ལ་ཆ་མཉམ་པ་བསྒྲུབ་ཕྱིར་འཇུག་པ་ལས་ཆེད་དུ་སྦྱར་བ་དང་དག་ཐོབ་འབྱེད་མི་ནུས་སོ་སྙམ་ན། དེ་བདེན་མོད། འོ་ན་མ་དང་ག་མཉམ་དུ་བྱུང་བའི་ཚིག་སྡེབ་དཔེར་ན་འོག་ཏུ་མནན་བྱ་གནོན་བྱེད་མནན་པ་སོགས་དང༌། མ་སྐབས་རེར་ཡོད་ཀྱང་སྐབས་རེར་མེད་པ།་མཉན་བྱ་ཉན་བྱེད་ཉནད་པ་ཉོན་ཅིག་སོགས་ཡོད་སྣང་བས་གང་གི་དུས་སུའང་ཤིན་ཏུ་མོ་ཆ་མཉམ་པར་སྦྱར་དགོས་པ་ནི་མིན་པ་འདྲ་ཞིང༌། མཉན་བྱ་ལྟ་བུ་མཉན་པར་བྱ་བ་མ་འོངས་པ་དང་མཉན་བྱའི་སྒྲ་བསྒྲུབ་ཆེད་དུ་སྦྱར་རོ། །ཞེས་སྨྲས་ནའང་ཁུངས་མེད་ལུང་མེད་ནི་མ་ཡིན་ནོ། །
ལེ་ཚན་བརྒྱ་དང་སོ་དགུ རྗེས་འཇུག་རྟགས་ཀྱི་སྤྱིའི་དབྱེ་བ།

རྩ་བའི་ས་བཅད་གཉིས་པ་གཞུང་དངོས་ཀྱི་གསུམ་པ་རྗེས་འཇུག་རྟགས་ཀྱི་འཇུག་པ་བཤད་པ་ལ། རྟགས་ཀྱི་དབྱེ་བ་དང༌། རྟགས་ཀྱི་འཇུག་པ་གཉིས་སོ། །
དང་པོ་རྟགས་ཀྱི་དབྱེ་བ་ལ་སྤྱིའི་དབྱེ་བ་དང༌། བྱེ་བྲག་གི་དབྱེ་བ་གཉིས་ཀྱིས་བསྟན་ཏེ། རྩ་བ་ལས། རྗེས་འཇུག་ཡི་གེ་བཅུ་པོ་ལ། །ཕོ་མོ་མ་ནིང་གསུམ་དུ་དབྱེ། །ཞེས་སྤྱིའི་དབྱེ་བ་བསྟན་ནས། རྗེས་འཇུག་གི་ག་ང་ད་ན་བ་མ་འ་ར་ལ་ས་བཅས་ཀྱི་ཡི་གེ་བཅུ་པོ་རྣམས་ལ། ཁ་ཤས་ཕོ་དང༌། ཁ་ཤས་མོ། ཁ་ཤས་མ་ནིང་བཅས་ཁག་གསུམ་དུ་དབྱེ་བ་འབྱེད་པ་ཡིན་ཞེས་གསུངས་ཀྱང༌། དེ་དག་ལས་ཕོ་མོ་མ་ནིང་སོ་སོར་ཡི་གེ་འདི་དང་འདིའོ་ཞེས་ངེས་གསལ་མ་གསུངས་པས། ཡི་གེ་གང་དང་གང་ཕོ་ཡིན་སོགས་དང༌། དེ་ལྟར་འཇོག་པའི་རྒྱུ་མཚན་གང་ཡིན་སོགས་ལ་འགྲེལ་བྱེད་ཁག་མི་མཐུན་པ་ཅི་ཡང་བྱུང་བ་ལས། ཡོངས་སུ་གྲགས་ཆེ་བ་སི་ཏུའི་ལུགས་ཀྱི་ག་ད་བ་ས་བཞི་ཕོ། ང་མ་འ་གསུམ་མོ། ན་ར་ལ་གསུམ་མ་ནིང་དུ་ཡི་གེ་དེ་རྣམས་མིང་གཞིའི་ཡི་གེ་གང་ལ་ཞུགས་པ་ལས་བརྗོད་པའི་སྒྲ་གདངས་དྲག་ཞན་བར་མར་འགྱུར་བའི་ཆ་ནས་གཞག་དགོས་པར་བཞེད་པ་དང༌། ཡང་སི་ཏུའི་འགྲེལ་ཆེན་དུ་དེ་ལྟར་འགྱུར་བ་ཞིབ་མོའི་བློས་བརྟགས་ན་མངོན་སུམ་གྱིས་གྲུབ་ཅིང༌། དེའང་བརྗོད་པ་ལྡབ་ལྡིབ་མ་ཡིན་པར་ཡི་གེའི་སྐྱེ་གནས་བྱེད་རྩོལ་སོགས་དང་མཐུན་པར་ཟུར་ཕྱིན་པར་བཀླགས་པ་ལས་སོ། །ཞེས་ལེགས་པར་བཤད་པ་སྔ་ན་མེད་པ་ཞིག་གི་ཕོ་བཞི་མོ་གསུམ་མ་ནིང་གསུམ་དུ་འཇོག་པའི་རྒྱུ་མཚན་གསུངས། འོན་ཀྱང་ཁག་གསུམ་པོ་དྲག་ཞན་བར་མ་སོ་སོར་འཇོག་པའི་ཁྱད་པར་ག་འདྲ་ཡོད་ལ་ད་དུང་ཞིབ་ཆ་མེད་པར་ལུས་པས། འདིར་དཔྱད་པའི་ཚུལ་གྱིས་སྨྲས་ན། བྱེད་རྩོལ་དང་མཐུན་ཅིང་ཟུར་ཕྱིན་པ་གང་ཞིག དབུགས་ཕྱིར་དབྱུང་བའི་སྒྲ་དྲག་ཞན་བར་མ་སྟེ། ཨག་ཨད་ཨས་གསུམ་སྐྱེ་གནས་ནས་རླུང་འབྱུང་བ་དྲག་པོའི་སྒོ་ནས་མཆུ་མཙུམས་པར་མ་བྱས་པར་ཕྱིར་ཕྱུངས་པ་དང༌། ཨབ་ནི་མཆུ་བཙུམས་པར་བྱས་ཀྱང་ཁོག་པ་ནས་རླུང་འབྱུང་བ་དྲག་པ་ཁ་ནང་འཁོར་བ་ཤུགས་དྲག་པ་སྟེ། ཨག་ཨད་ཨབ་ཨས་བཞི་ཕོའོ། །ཨང་ཨའ་གཉིས་ཁོག་པ་ནས་རླུང་གཡོ་བ་ཞན་པས་ཕྱིར་ཕྱུངས་ཤིང་ཐོགས་པ་དང་བྲལ་བ་དང༌། ཨམ་ནི་མཆུ་སྦྱར་བའི་ཐོགས་པ་དང་ལྡན་པ་ལ་རླུང་ཞན་པས་ཁ་ནང་འཁོར་བ་ཞན་པས་མོ་སྟེ་མོ་གསུམ། ཨན་ཨར་ཨལ་གསུམ་མོ་དག་ལས་རླུང་འབྱུང་བ་དྲག་ཀྱང་ལྕེ་གཡོ་བ་རྐན་ལ་ཅུང་ཟད་རེག་སྟེ་ཐོགས་པས་བར་མ་སྟེ་མ་ནིང་གསུམ་མོ།།  །།
ལེ་ཚན་བརྒྱ་དང་བཞི་བཅུ།
རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༡

དེ་ལྟར་སྤྱིའི་དབྱེ་བ་གསུམ་དུ་ཕྱེ་ནས། ཞིབ་པར་བྱེ་བྲག་དབྱེ་བ་འབྱེད་ཚུལ་ཇི་ལྟར་ཞེ་ན་བརྒྱད་དེ། ཕོ་ལ་སྐྱེས་བུ་རབ་འབྲིང་གསུམ། མོ་ལ་མོ་དང་ཤིན་ཏུ་མོ་གཉིས། མ་ནིང་ལ་འགྱུར་བ་མ་ནིང་དང་མཚན་གཉིས་མ་ནིང༌། མཚན་མེད་མ་ནིང་གསུམ་སྟེ་བརྒྱད་དུ་འགྱུར། རྩ་བ་ལས། ཕོ་ལ་སྐྱེ་བུ་རབ་འབྲིང་གསུམ། །མོ་ལ་མོ་དང་ཤིན་ཏུ་མོ། །མ་ནིང་འགྱུར་དང་མཚན་གཉིས་དང༌། །མཚན་མེད་དག་དང་གསུམ་དུ་འདོད། །ཅེས་ཞལ་གསལ་བས་འགྲེལ་པ་འདིར་མ་བྱས། སི་ཏུའི་ལུགས་གཞིར་བཞག་ན།
སྐྱེས་བུ་རབ་ནི། མིང་གཞི་གང་ཡིན་ལ་མ་བལྟོས་པར། རྗེས་འཇུག་གི་རྗེས་ལ་ཡང་འཇུག་ས་དང་བཅས་ཏེ་ཞུགས་ན། མཐའ་རྟེན་སྔ་རྗེས་གཉིས་དྲག་པོ་ཕན་ཚུན་ཕྲད་པ་ཡིན་པས་བཞག་སྟེ། བཀྲིགས། དམིགས། གྲགས། ཐུགས། ཆགས་སོགས་ལྟ་བུའོ། །སྐྱེས་བུ་འབྲིང་ནི། མིང་གཞི་གང་ཡིན་ལ་མ་བལྟོས་པར། རྗེས་འཇུག་བ་ལ་ཡང་འཇུག་ས་དང་བཅས་ཏེ་ཞུགས་པ་ན་མཐའ་རྟེན་སྔ་རྗེས་དྲག་པོ་ཕན་ཚུན་ཕྲད་པ་ཡིན་ནོ། །འོན་ཀྱང་བ་ཡང་འཇུག་ཅན་མཆུ་མཙུམས་པའི་དབང་གིས་དབུགས་ཕྱིར་དབྱུང་བ་ནི་ག་ཡང་འཇུག་ཅན་ལས་ཆུང་བས། འདི་ནི་སྐྱེས་སུ་འབྲིང་ཡིན་ནོ། །སྐྱེས་བུ་ཐ་མ་ནི། རྗེས་འཇུག་ག་བ་གཉིས་ཡང་འཇུག་མེད་པ་དང༌། ད་སས་རྗེས་འཇུག་བྱས་པ་རྣམས་ནི་སྐྱེས་བུ་ཐ་མ་ཡིན། །
འདི་ལ་རྗེས་འཇུག་ག་དང་བ་གཉིས་ཕོ་ཡིན་པར་མཚུངས་ཤིང་ཡང་འཇུག་ས་བཅས་ཞུགས་པ་འདྲ་བ་ལ། ག་ཡང་འཇུག་ཅན་རབ་དང༌། བ་ཡང་འཇུག་ཅན་འབྲིང་དུ་འཇོག་པའི་རྒྱུ་མཚན་སྨྲོས་ཟིན་ཅིང༌། ཁ་ཅིག་དེ་གཉིས་གོ་ལྡོག་ནས་ས་ཡང་འཇུག་ཅན་རབ་དང་ག་ཡང་འཇུག་ཅན་འབྲིང་དུ་བཞག་ནས་སི་ཏུ་དང་བཞེད་པ་ཐ་དད་ཅིག་འཛིན་སྣང་ཡང་རྒྱུ་མཚན་དང་བ་འདྲེན་པ་ནི་གསུངས་པ་མ་མཐོང་ངོ༌། །
ལེ་ཚན་བརྒྱ་དང་ཞེ་གཅིག   རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༢
མོ་ལ་མོ་དང་ཤིན་ཏུ་མོ། །ཞེས་ང་མ་འ་གསུམ་སྤྱིར་ན་མོ་འབའ་ཞིག་ཡིན་པ་ལའང༌། ནང་གསེས་མོ་སྤྱི་བཏང་བ་དང༌། ཤིན་ཏུ་མོ་གཉིས་ཀྱི་དབྱེ་བ་མཛད་དེ། མིང་གཞི་གང་ཡིན་ལ་མ་བལྟོས་པར། ང་མ་གཉིས་ལ་ཡང་འཇུག་པ་དང་བཅས་ཏེ་ཞུགས་ན་མོ་སྤྱི་བཏང་བ་སྟེ་ཧ་ཅང་ཞན་པ་མ་ཡིན་པ་དཔེར་ན། གངས། ཁམས། ཁེངས། བརྩམས་སོགས་ལྟ་བུ་ཡིན། །
ང་མ་གཉིས་ལ་གལ་ཏེ་ཡང་འཇུག་མེད་པས་མིང་གཞི་ལ་སྦྱར་བའམ་ཞུགས་ན་དང༌། འ་ཡིག་མཐའ་རྟེན་དུ་གྱུར་པའི་རིགས་ནི་ཞན་པ་མོའི་ནང་གསེས་ཀྱི་ཤིན་ཏུ་མོའི་ཐ་སྙད་བྱས་ཏེ། དཔེར་ན། གང་ཁམ་ཁེང་བརྩམ་སོགས་ལྟ་བུ་སྟེ། གོང་གི་ང་མ་ཡང་འཇུག་ཅན་ལ་ཞན་པ་མྱོང་བས་རྟོགས་ནུས་ལ། འ་མཐའ་ཅན་དཔེར་ན་དགའ་སྒྲའ་མདའ་བཅས་སོགས་ལྟ་བུ་ནི་ཡང་འཇུག་གི་ཐོབ་ཐང་མེད་པས་ཞན་པ་སྟེ་དེ་གསུམ་ཤིན་ཏུ་མོ་ཡིན། །
འདིར་ཕོ་ལ་སྐྱེས་བུ་རབ་འབྲིང་ཐ་གསུམ་དང༌། མོ་ལ་མོ་དང་ཤིན་ཏུ་མོ་གཉིས་སུ་འཇོག་སྐབས། མིང་གཞི་གང་ཡིན་ལ་རྩ་བ་བལྟོས་མི་དགོས་པར་རྗེས་འཇུག་ཟུར་ཕྱིན་པའི་སྒྲ་ཡང་འཇུག་ཡོད་མེད་སོགས་ནས་བཞག་པ་དང༌། དེ་ཡང་ཨག་ཨང་སོགས་བཅུའི་གདངས་ནང་ཁུལ་དྲག་ཞན་བར་མ་ཡོད་པ་དེ་རང་ལ་དགོངས་ནས་ཡིན་པ་ལས། གལ་ཏེ་ཨག་ཨང་སོགས་མིང་གཞི་ཉེར་དགུ་སོ་སོར་ཞུགས་ནས་ཀག་ཁང་ཁག་ཁང་སོགས་སུ་འགྱུར་སྐབས་མིང་གཞིའི་དབང་གིས་སྒྲ་གདངས་ལ་དྲག་ཞན་ཅི་ཡང་ཡོད་པ་ནི་མངོན་སུམ་སྟེ། ཀག་དང་ངག ཀང་དང་ངང༌། བཅད་དང་ཉིད་ལྟ་བུ་དང༌། རྟགས་དང་རགས། སྟོབས་དང་ཚབས། སྒོམས་དང་གོམས་ལྟ་བུ་མཐའ་རྟེན་མཚུངས་པ་ལ་སྒྲ་གདངས་དྲག་ཞན་ཅི་ཡང་ཡོད་པས་མིང་གཞི་གང་ཡིན་ལ་མ་བལྟོས་པས་འཇོག་པ་དེ་རང་བདེ་ཡི། གཞན་དུ་ན་རྙོག་འཛིང་སློང་བས་མི་རུང་ངོ༌།།  །།
ལེ་ཚན་བརྒྱ་དང་ཞེ་གཉིས།
རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༣
མ་ནིང་འགྱུར་དང་མཚན་གཉིས་དང༌། །མཚན་མེད་དག་ཏུ་གསུམ་དུ་འདོད། །ཅེས་འགྱུར་བ་མ་ནིང་དང༌། མཚན་མ་གཉིས་དང་ལྡན་པའི་མ་ནིང་དང༌། མཚན་མ་མེད་པའི་མ་ནིང་བཅས་གསུམ་དུ་གསུངས་པ་ལས་འགྱུར་བ་ཞེས་པ་ནི་ཚེག་ཁྱིམ་གཅིག་ཏུ་རྗེས་འཇུག་གང་ལ་སྦྱར་བའི་མིང་གཞིའི་རྟགས་སམ་ཡང་འཇུག་ད་དྲག་ཐོབ་དབང་གིས་སྐབས་རེ་དྲག་པ་དང༌། སྐབས་རེ་ཞན་པར་འགྱུར་འགྲོ་བས་འགྱུར་བ་མ་ནིང་ཞེས་བརྗོད། །
འགྱུར་བ་མ་ནིང་ལ་དྲག་འགྱུར་དང༌། ཞན་འགྱུར་གཉིས་ལས། དྲག་འགྱུར་ཞེས་པ་ནི་དྲག་དང་ཕྲད་པའི་དབང་གིས་དྲག་པར་འགྱུར་བ་སྟེ། དེ་ལ་མིང་གཞི་ཕོའི་རྗེས་སུ་ཞུགས་པའི་དྲག་འགྱུར་དང༌། མོའི་རྗེས་སུ་ཞུགས་པའི་ཞན་འགྱུར་གཉིས། དང་པོ་ཕོའི་རྗེས་ཀྱི་དྲག་འགྱུར་ལའང་ཡང་འཇུག་ཡོད་མེད་གཉིས། ཡང་འཇུག་ཡོད་པ་ནི། སྐྱུརད། བཅུནད། བརྟོལད། སྤྲུལད། བཙནད་སོགས་ལྟ་བུ་རྗེས་འཇུག་གང་ལ་སྦྱར་བའི་མིང་གཞི་རྣམས་ཕོར་ངེས་ཤིང༌། ད་དྲག་གིས་མཐའ་ནས་བརྒྱན་པའི་རྗེས་འཇུག་ན་ར་ལ་གསུམ་གང་ཡིན་པ་ནི་ཕོ་ལ་སྦྱར་ནས་ཡང་འཇུག་དང་ལྡན་པས་དྲག་པར་འགྱུར་བ་དང་ཡང་འཇུག་མེད་པ་ནི། སྐྱོར། བཅུར། གཏན། དཔལ། བཙལ་ལྟ་བུ་མིང་གཞི་ཕོ་ལ་སྦྱར་བ་ཁོ་ནས་དྲག་པར་འགྱུར་བའི་ན་ར་ལ་གསུམ་སྟེ་དྲག་འགྱུར་གྱི་རིགས་གཉིས་པ་ཡིན། །
མོའི་རྗེས་སུ་ཞུགས་པའི་ཞན་འགྱུར་ནི། མིང་གཞི་མོའི་ཆར་གཏོགས་པ་མོ་དང་ཤིན་ཏུ་མོ་མོ་གཤམ་རྣམས་ལ། རྗེས་འཇུག་ན་ར་ལ་གསུམ་གྱིས་ཡང་འཇུག་མེད་པའི་སྒོ་ནས་སྦྱར་ན་ཞན་པ་ཁོ་ན་དང་ཕྲད་པས་ཞན་པར་འགྱུར་བའི་འགྱུར་བ་མ་ནིང་སྟེ། མོའི་མཐའ་འཇུག་པ། གར་ཇལ་དན་འབར་འཛོལ་ཝན་གཞལ་ཟན་འོལ་བཤལ་གསན་ལྟ་བུ་དང༌། ཤིན་ཏུ་མོའི་མཐར་འཇུག་པ། ངལ་ཉེར་མནན་དམར་ལྟ་བུ་དང༌། མོ་གཤམ་གྱི་མཐར་འཇུག་པ། རལ་ལན་ཧར་ཨེན་སོགས་ལྟ་བུ་སྟེ། དེ་དག་ནི་རྗེས་འཇུག་མ་ནིང་རྣམས་མིང་གཞི་མོ་རིགས་གསུམ་ཁོ་ནའི་རྗེས་སུ་འཇུག་པ་ལས་དྲག་པོའི་སྒྲ་ཤན་མ་ཞུགས་པས། ཞན་དང་ཕྲད་དེ་ཞན་པར་འགྱུར་བའི་འགྱུར་བ་མ་ནིང་ཡིན་ནོ།།  །།
ལེ་ཚན་བརྒྱ་དང་ཞེ་གསུམ།
རྗེས་འཇུག་རྟགས་ཀྱི་བྱེ་བྲག་གི་དབྱེ་བ། ༤
མ་ནིང་གསུམ་ལས་མཚན་གཉིས་ཀྱི་མ་ནིང་ནི། མིང་གཞི་ལ་བལྟོས་ཏེ་ཞན་པའི་ཆ་དང༌། ཡང་འཇུག་ལ་བལྟོས་ཏེ་དྲག་པའི་ཆ་གཉིས་ཀ་དང་ལྡན་པ་སྟེ་མཚན་མ་གཉིས་དང་ལྡན་པ་ཞེས་བྱ་ལ། དེ་ཡང་མིང་གཞི་མོའི་ཆར་གཏོགས་ཀྱི་ག་སོགས་མོ་དང༌། ང་སོགས་ཤིན་ཏུ་མོ། ར་སོགས་མོ་གཤམ་ལ་རྗེས་འཇུག་ན་ར་ལ་གསུམ་ད་དྲག་ཡོད་པའི་སྒོ་ནས་འཇུག་པ་ན། མིང་གཞིའི་དབང་གིས་ཞན་པའི་ཆ་ཡོད་ལ། ཡང་འཇུག་དབང་གིས་དྲག་པའི་ཆ་ཡང་ཡོད་པ་དཔེར་ན། མོ་མིང་གཞིར་བྱས་པ། བསྒྱུརད། བརྡརད། དབྲོལད། འཛུལད། ཞོནད། བསྲད་ལྟ་བུ་སྟེ་མཚན་གཉིས་ཀྱི་རིགས་དང་པོའོ། །
ཤིན་ཏུ་མོ་མིང་གཞིར་བྱས་པ། མངོནད་ཉོནད་བརྣནད་སྨོནད་རྔུལད། སྙེལད་སྣོལད་མངརད་གཉེརད་བསྣུརད་སོགས་ནི་དྲག་ཞན་གཉིས་ཀའི་ཆ་ཡོད་པའི་མཚན་གཉིས་མ་ནིང་རིགས་གཉིས་པའོ། །
མོ་གཤམ་མིང་གཞིར་བྱས་པ་ལ་ཡང་འཇུག་ལྡན་པ་ནི། བརླནད་ལེནད་ལྟ་བུ་སོགས་ལས་ཧ་ཨར་ཡང་འཇུག་ལྡན་པ་ནི་མེད་པས་ར་ལ་མིང་གཞིར་བྱས་ནས་ད་དྲག་མཐར་བརྒྱན་པ་རྣམས་ནི་དྲག་ཞན་གཉིས་ཀའི་ཆ་དང་ལྡན་པའི་མཚན་གཉིས་མ་ནིང་རིགས་གསུམ་པ་ཡིན་ནོ། །
མ་ནིང་ནང་ཚན་མཚན་མེད་ཅེས་མིང་གཞི་མ་ནིང་ལ་ཡང་འཇུག་མེད་པར་ཞུགས་ན། མིང་གཞིའི་ཆ་ནས་དྲག་ཞན་གཉིས་གང་རུང་མིན་པར་བར་མ་ལ་བརྩི་དགོས་པ་དང༌། ཡང་འཇུག་མེད་རྐྱེན་དྲག་པའི་ཆ་གང་ཡང་མེད་པ་དེ་འདྲའི་རིགས་ལ་མཚན་མ་མེད་པའི་མ་ནིང་ཞེས་བཏགས་པ་སྟེ། མཁན་མཁར་མཁལ་མཆན་འཆར་ཆལ་འཐེན་ཐར་ཐལ་ཕན་འཕར་འཕེལ་ཚན་ཚར་ཚལ་སོགས་ཏེ་དྲག་ཞན་གང་དུའང་མི་འགྱུར་བའི་མཚན་མེད་མ་ནིང་ཞེས་པའོ། །སི་ཏུའི་ལུགས་སུ་མ་ནིང་ཡང་འཇུག་ཡོད་མེད་གཉིས་ཀ་མཚན་མེད་དུ་འདོད་པ་མི་འཐད་དེ། ཡང་འཇུག་ཡོད་པས་དྲག་ཆ་དང་ལྡན་པའི་ཕྱིར་རོ།།  །།
ལེ་ཚན་བརྒྱ་དང་ཞེ་བཞི།
གང་ལ་གང་གིས་འཇུག་པ་ཆབས་ཅིག་ཏུ་བཤད་པ།

དེ་ལྟར་རྗེས་འཇུག་རྟགས་ཀྱི་དབྱེ་བ་སྤྱི་བྱེ་བྲག་རྣམས་རྒྱས་པར་སོང་ནས། ད་ནི་རྗེས་འཇུག་རྟགས་ཀྱི་འཇུག་པའི་འཇུག་དོན་གཙོ་བོ། གང་ལ། གང་གིས། ཇི་ལྟར། ཅིའི་ཕྱིར་བཅས་འཇུག་པ་བཞི་རིམ་པར་བཤད་དེ། རྩ་བ་ལས། དེ་ཡང་བྱེད་པ་བཞི་བྱེད་དེ། །གང་ལ་འཇུག་བྱེད་གང་གིས་བྱེད། །ཇི་ལྟར་འཇུག་བྱེད་ཅིའི་ཕྱིར་བྱེད། །ཅེས་རྗེས་འཇུག་གི་འཇུག་ཚུལ་དེ་ཡ༵ང་བྱེ༵ད་པ༵འི་སྒྲ་ཅན་བཞིའི་སྒོ་ནས་འཆད་པར་བྱེ༵ད་དེ༷། ཡུལ་ག༵ང་ལ༵་འཇུག་པར༵་བྱེ༷ད་པ་དང༌། འཇུག་བྱེད་རྗེས་འཇུག་ག༵ང་གི༵ས་འཇུག་པ༵ར་བྱེ༷ད་པ་དང༌། ཚུལ་ཇི༵་ལྟ༵ར་དུ༵་འཇུ༵ག་པར་བྱེད་པ་དང་དགོས་པ་ཅི༵འི་ཕྱིར་འཇུག་པར་བྱེ༵ད་པའོ། །
དེ་ཡང་གང་ལ་གང་གིས་གཉིས་ཆབས་ཅིག་ཏུ་བྱ་ན་རྩ་བ་ལས། གང་ལ་ཡི་གེ་ཐམས་ཅད་ལ། །གང་གིས་བཅུ་པོ་དེ་དག་གིས། །ཞེས་ཡུལ་ག༵ང་ལ༵་འཇུག་ཅེ་ན་མིང་གཞི་ཡི་གེ་སུམ་ཅུ་པོ་ཐམ༵ས་ཅ༵ད་ལ༵་འཇུག འཇུག་བྱེད་ག༵ང་གིས་ཤེ་ན་ག་ང་ད་ན་བ་མ་འ་ར་ལ་ས་བཅས་རྗེས་འཇུག་བ༵ཅུ་པོ་དེ་དག༵་གིས༵་འཇུག དེ་ཡང་རྐྱང་འདོགས་བརྩེགས་གསུམ་དབྱངས་རྟགས་ཡོད་མེད་ཀུན་ལ་འཇུག་ཆོག་དེ་ལྟར་ན་རྗེས་འཇུག་གི་གང་ལ་གང་གིས་གཉིས་ནི་དོན་གོ་རྒྱུ་ཡོད་མེད་ལ་མ་བལྟོས་པར། སྦྱར་བ་རུང་ཚད་ཐམས་ཅད་ལ་སྟེ། བོད་ཀྱི་ཡི་གེ་ལུས་ཡིད་རྣམས་དབྱངས་བཞིས་བསྒྱུར་བ་རྣམས་རྗེས་འཇུག་བཅུས་བསྒྱུར་ན། ༡༠༣༥༠ འབྱུང་བ་ནི་རྗེས་འཇུག་སྦྱར་ནས་བྲིར་རུང་བ་རྣམས་ཀྱི་གྲངས་ཡིན། ཇི་ལྟར་དང་ཅིའི་ཕྱིར་གཉིས་ནི་གོ་དོན་ཐ་སྙད་ཡོད་པའི་རྗེས་འཇུག་སྦྱར་ཚུལ་ཡིན་ཏེ། ཇི་ལྟར་སྐབས་སྒྲའི་འཇུག་ཚུལ་ཙམ་མིན་པར་དོན་གྱི་འཇུག་ཚུལ་ཡང་གསུངས་པས་སོ།།  །།
ལེ་ཚན་བརྒྱ་དང་ཞེ་ལྔ༌།
ཇི་ལྟར་འཇུག་པ་ལས་སྒྲའི་འཇུག་ཚུལ་མདོར་བསྟན།

རྗེས་འཇུག་གི་འཇུག་པ་བཞིའི་ནང་ཚན། ཇི་ལྟར་འཇུག་པ་བཤད་པ་ལ། རྩ་བ་ལས་ནི་མདོར་བསྡུས་པ་དང་རྒྱས་བཤད་གཉིས་ལྟ་བུར་བྱུང་སྟེ། ཇི་ལྟར་རྣམ་པ་གཉིས་ཡིན་ཏེ། །སྒྲ་ཡི་འཇུག་ཚུལ་དོན་གྱི་ཚུལ། །ཞེས་ཚུལ་ཇི་ལྟ་བུས་འཇུག་ཅེ་ན། རྣམ་པ་གཉིས་ཀྱི་ཚུལ་གྱིས་ཏེ་སྒྲ་ཡི་འཇུག་ཚུལ་ཇི་ལྟ་བ་དང་དོན་གྱི་འཇུག་ཚུལ་ཇི་ལྟ་བ་གཉིས་ཡིན་ཞེས་གྲངས་ངེས་པར་མཛད་ཅིང༌། དེའི་སྒྲ་ཡི་འཇུག་ཚུལ་ནི། མཐའ་རྟེན་རྣམས་མི་གཞི་ལ་འཇུག་པའི་ཚེ་སྒྲའི་རྣམ་པ་ཇི་ལྟ་བུར་འགྱུར་བའི་ཚུལ་ལ་དཔྱད་པ་སྟེ། ཕོ་གསུམ་མོ་གཉིས་མ་ནིང་གསུམ། །དྲག་ཞན་བར་མ་གསུམ་དུ་འཇུག །ཅེས་གོང་དུ་རྟགས་ཀྱི་དབྱེ་བ་རྒྱས་པར་བརྒྱད་དུ་ཕྱེ་བའི་ཕོ་སྐྱེས་བུ་རབ་འབྲིང་ཐ་མ་གསུ༷མ། མོ༷་ལ་མོ་སྤྱི་བཏང་བ་དང་ཤིན་ཏུ་མོ་གཉིས༷། མ༷་ནི༷ང་ལ་འགྱུར་བ་དང་མཚན་གཉིས། མཚན་མེད་གསུ༷མ་བཅས་ཡོད་པ་ལས་དེ་དག་རིམ་པ་བཞིན་ཕོ་གསུམ་པོ་དྲ༵ག་པའི་ཚུལ་གྱིས་འཇུག མོ་གཉིས་པོ་ཞ༵ན་པའི་ཚུལ་གྱི་འཇུག མ་ནིང་གསུམ་པོ་དྲག་ཞན་གཉིས་ཀྱི་བར་ན་གནས་པའི་སྒྲ་བ༵ར་མ༵འི་ཚུལ་གྱིས་འཇུག་པ་བཅས་འཇུག་ཚུལ་གསུམ་དུ་ཁྱད་པར་ལྡན་པའི་སྒོ་ནས་འཇུ༷ག་ཅེས་སོ། །དེ་ཡང་སྤྱི་བཏང་དུ་ཕོ་གསུམ་མོ་གཉིས་སུ་དབྱེ་བའི་སྐབས། མིང་གཞི་གང་ཡིན་ལ་གནད་འགག་མེད་པ་ལྟ་བུར་བཤད་ཀྱང༌། དེ་ནི་རྟགས་དབྱེ་བ་ཙམ་གཙོ་བོ་གསུངས་པའི་སྐབས་ཡིན་པས་སྐྱོན་མེད་པ་དང་འདིར་ནི་ཚུལ་ཇི་ལྟ་བུས་འཇུག་པ་ལས་སྒྲའི་འཇུག་ཚུལ་བཤད་པའི་སྐབས་ཡིན་སྟབས་མིང་གཞི་ལའང་དཔྱད་དགོས་པ་ནི་དྲག་པ་གསུམ་ཕྲད་སོགས་འོག་ནས་འབྱུང་བར་འགྱུར་བའི་སྒྲའི་འཇུག་ཚུལ་གྱིས་ཀྱང་གསལ། གསེར་ཏོག་སུམ་རྟགས་སུ་རྗེས་འཇུག་ལ་གང་ལ་མི་འཇུག་པའི་རྣམ་བཞག་ཅིག་སྔོན་འཇུག་སྐབས་ལྟར་ཡོད་པ་བཞེད་ཚུལ་ནི་མི་འོས་ཏེ། རྗེས་འཇུག་གིས་དོན་གོ་མིན་ལ་མ་བལྟོས་པར་སྦྱར་མི་རུང་བའི་མིང་གཞི་གཅིག་ཀྱང་མེད་པའོ།།  །།
ལེ་ཚན་བརྒྱ་དང་ཞེ་དྲུག
ཇི་ལྟར་འཇུག་པ་ལས་སྒྲའི་འཇུག་ཚུལ་རྒྱས་བཤད།

སྒྲའི་འཇུག་ཚུལ་བྱེ་བྲག་ཏུ་རྒྱས་པར་བཤད་དེ། རྩ་བ་ལས། དྲག་པ་གསུམ་ཉིད་ནང་ཕྲད་དམ། །གལ་ཏེ་ཞན་པ་ནང་ཕྲད་ན། །དེ་ལའང་ནང་གི་ཆ་ཤས་ཀྱིས། །དེ་ཡང་དྲག་ཞན་གཉིས་སུ་དབྱེ། །མ་ནིང་གསུམ་དུ་གར་གཏོགས་པ། །དྲག་དང་ཕྲད་ན་དྲག་པར་འགྱུར། །ཞན་དང་ཕྲད་ན་ཞན་པར་འགྱུར། །གཉིས་ཀ་དག་དང་འཕྲད་གྱུར་ན། །དེ་ཡང་གཉིས་ཀ་ཅན་དུ་འགྱུར། །གཉིས་ཀ་དག་དང་མ་འཕྲད་ན། །གང་དུ་ཡང་ནི་མི་འགྱུར་རོ། །དེས་ན་འགྱུར་དང་མཚན་གཉིས་དང༌། །མཚན་མེད་དག་དང་གསུམ་དུ་འདོད། །དེ་ནི་སྒྲ་ཡི་འཇུག་ཚུལ་ལོ། །ཞེས་བྱུང་བར། ཚིགས་རྐང་དང་པོས་ཕོ་སྐྱེས་བུ་རབ་འབྲིང་གསུམ་གྱི་ནང་ཕྲད་ཇི་ལྟར་ཡིན་པ་སྨོས་ཙམ་མཛད། ཚིགས་རྐང་གཉིས་པ། གསུམ་པ། བཞི་པ་བཅས་ཀྱི་ཞན་པ་ནང་ཕྲད་ཀྱི་མོ་དང་ཤིན་ཏུ་མོ་གཉིས་བསྟན། ཚིགས་རྐང་ལྔ་པ་ནས་བཅུ་གསུམ་བར་མ་ནིང་གི་འགྱུར་དང་མཚན་གཉིས་མཚན་མེད་བཅས་གསུམ་འདོད་པའི་རྒྱུ་མཚན་དང་བཅས་མ་ནིང་རྣམས་བར་མའི་ཚུལ་གྱིས་འཇུག་པ་ཞིབ་པར་བསྟན་ནོ། །
དེའི་ཕྱིར་ཚིགས་རྐང་རེ་རེ་འགྲེལ་བ་བྱེད་ན་མངས་ཀྱིས་དོགས་ནས་མ་བྲིས་ཤིང༌། ཚིགས་རྐང་དང་པོ་ལ་དཔྱད་ན། དྲག་པ་ནང་ཕྲད་ཅེས་པ་སྐྱེས་བུ་རབ་འབྲིང་ཐ་གསུམ་ནང་ཕྲད་དེ་རྗེས་འཇུག་ཕོ་དང་ཡང་འཇུག་ཕོ་སྟེ་དྲག་པ་གཉིས་ནང་ཕྲད་ཡིན་གསུངས་པ་མང་ཡང༌། དྲག་པ་གསུམ་ཉིད་ཅེས་པ་དང༌། ནང་ཕྲད་དམ། ཞེས་པ་གཉིས་ཁ་འཕྲལ་ནས། དང་པོ་དེ་ཕོའི་སྐྱེས་བུ་རབ་འབྲིང་གསུམ་ལ་གཞིར་བཞག་ཆོག་ཀྱང༌། དེའི་ནང་ཕྲད་ལ་བཤད་སྐབས་དྲག་པ་གསུམ་ཉིད་ཅེས་པ་མིང་གཞིའི་ཕོ་དང་རྗེས་འཇུག་ཕོ་ཡང་འཇུག་ཕོ་རྣམས་ཉིད་དེ་གཞན་མ་འདྲེས་པའི་དྲག་པ་གསུམ་ནང་ཕྲད་དང༌། མིང་གཞི་གཞན་ཡིན་ཡང་རྗེས་འཇུག་ཡང་འཇུག་ཕོ་ཡིན་པས་དྲག་པ་གཉིས་ནང་ཕྲད་དང༌། ཡང་འཇུག་མེད་ཅིང་མིང་གཞིའང་ཕོ་ལས་གཞན་ཡིན་པ་ལ་རྗེས་འཇུག་ཕོ་ཡིན་ན་དྲག་པ་གཅིག་ནང་ཕྲད་ཡིན་པས། དྲག་པ་གསུམ་ཉིད་ནང་ཕྲད་སོགས། ཞེས་སོགས་སྒྲར་བསྒྱུར་ན་ལེགས་ཀྱི། དམ་ཞེས་པ་རང་སོར་བཞག་ན། དྲག་ཕྲད་དམ་ཞན་ཕྲད་གང་ཡིན་ཡང༌། དྲག་ཞན་གཉིས་སུ་དབྱེ་དགོས་པས། དེ་ལྟར་ན་ཕོ་ལ་རབ་འབྲིང་ཐ་འབྱེད་མི་རུང་བར། མོ་ལྟར་དྲག་ཞན་གཉིས་སུ་དབྱེ་དགོས་པས་མི་འཐད་པ་ཉིད་དོ། །དེའི་ཕྱིར་རྩ་ཚིགས་ཀྱི་སྐབས་འདིར། དྲག་པ་གསུམ་ཉིད་ནང་ཕྲད་སོགས། །ཕོ་སྟེ་ཞན་པ་ནང་ཕྲད་ན། །ཅེས་བཅོས་ན་དོན་ལ་ཧ་ཅང་འབྱོར་རོ། །མོ་ལའང་ཞན་པ་གསུམ་ནང་ཕྲད་ཡོད་དམ་སྙམ་སྟེ་དཔྱད་དགོས་ཤིང་བར་མའི་ཚུལ་གྱིས་འཇུག་པའི་མ་ནིང་ནི་རྩ་ཚིགས་སུ་རྒྱས་ཤིང༌། ལེ་ཚན་གོང་མར་ཡང་ཡོད་པས་འདིར་མ་སྤྲོས་སོ། །ཚིགས་རྐང་མཐའ་མ་ནི་སྒྲའི་འཇུག་ཚུལ་གྱི་མཇུག་བསྡོམས་ཡིན།།  །།
ལེ་ཚན་བརྒྱ་དང་ཞེ་བདུན།
དོན་གྱི་འཇུག་ཚུལ་ལས་སྔོན་འཇུག་མེད་པའི་སྔ་མ་གང་ལྟར་འགྱུར་བ།
གཉིས་པ་དོན་གྱི་འཇུག་ཚུལ་མདོར་བསྟན་དང་རྒྱས་བཤད་གཉིས་ལས། དོན་གྱི་རྣམ་པ་གཉིས་ཡིན་ཏེ། །སྔ་མ་གང་ལྟར་གྱུར་པ་དང༌། །ཕྱི་མ་གང་ལྟར་འགྱུར་བ་འོ། །ཞེས་རྗེས་འཇུག་གི་སྔ་མའམ་མདུན་གྱི་མིང་གཞི་ལ་སྔོན་འཇུག་སྦྱར་བས་བྱ་བའི་ཚིག་ཏུ་གྱུར་པ་དེ་དག་གི་བསྒྲུབ་བྱའི་དོན་ཇི་ལྟར་ཡིན་པར་བལྟས་ནས་རྗེས་འཇུག་གིས་ཀྱང་དེའི་ཕྱོགས་མཚུངས་པར་དོན་གྱི་འཇུག་ཚུལ་བཙལ་རྙེད་ཐུབ་པར་བྱ་དགོས་པ་དང༌། ཕྱི་མ་གང་ལྟར་འགྱུར་བ་ནི་མཐའ་རྟེན་གཉིས་ལ་བལྟོས་པའི་མིང་མཐའ་འདྲེན་པའམ་རྣམ་དབྱེ་སོགས་འདྲེན་ཚུལ་གྱིས་དོན་གྱི་འཇུག་ཚུལ་རྒྱ་ཆེ་བ་འཚོལ་དགོས་པ་ལ་ཟེར་ཞིང༌། ཞིབ་པ་འོག་ནས་འབྱུང་ངོ༌། །
འོ་ན་བྱ་ཚིག་གཞིར་བཞག་ནས། སྔོན་འཇུག་མེད་པ་རྣམས་ལ་ནི་སྔ་མ་གང་ལྟར་གྱུར་པའི་གཞི་དང་རྟེན་ཅི་ཡང་མེད་པའི་ཕྱིར། བྱ་ཚིག་དེ་དག་ལ་དུས་གསུམ་དང་བདག་གཞན་གྱི་དགོས་པ་སྒྲུབ་བྱེད་དུ་གྱུར་པ་མེད་དམ་ཡོད་ན་མིང་གཞི་ཡིན་ནམ། མཐའ་རྟེན་གཉིས་ཡིན། སྔ་མ་འདོད་ན་མི་འཐད་དེ་མིང་གཞི་རྐྱང་པས་ནི་དོན་གང་ཡང་མི་སྟོན་པའི་ཕྱིར། ཕྱི་མ་འདོད་དགོས་ཀྱང་དེ་ལྟ་བུའི་རྣམ་བཞག་སྔར་མ་བྱུང་བས་ཚིག་ཐག་བཅད་པ་དཀའ་ཞིང༌། དུས་གསུམ་ཐོར་བུ་བའི་ནང་གི་གང་ཞིག་དུས་གསུམ་ཚིག་ལ་འཕུལ་མེད་པ་རྣམས་ལ་སྔ་མ་གར་གྱུར་གྱི་གཞི་རྟེན་མེད་པས། དེ་རྣམས་ཀྱི་དོན་གྱི་འཇུག་པ་མེད་དོ་སྙམ་ན་ནི། བྱ་བྱེད་བྱས་གསུམ་ལྟ་བུ། དུས་ཀྱི་ཆ་དང་དངོས་པོའི་ཆ་འབྱེད་པ་ལ་མཆོག་ཏུ་གྱུར་པ་དེ་ཡང་དུས་གསུམ་སོགས་མི་སྟོན་པར་འདོད་དགོས་པ་འོང་བས་དེ་ལྟར་ག་ལ་ཡིན། ཡང་སྔོན་འཇུག་མེད་པའི་གཟུགས་མི་འགྱུར་བ་དཔེར་ན། ཤེས། རྟོགས། ལྟ་བུའི་རྗེས་འཇུག་གིས་ཆེད་དུ་སྦྱར་བ་ལ་སོགས་པ་མི་གསལ་ཡང༌། ཚིག་གྲོགས་ལ་བརྟེན་ནས་དུས་སོགས་བྱེ་བྲག་ཤེས་པར་ནུས་པས། མཐའ་རྟེན་དེ་དག་ལ་བདག་བཞན་དུས་གསུམ་སྟོན་བྱེད་གཙོ་བོ་ཡིན་པར་སྨྲའོ།། །།
ལེ་ཚན་བརྒྱ་དང་ཞེ་བརྒྱད།
དོན་གྱི་འཇུག་ཚུལ་ལས་སྔོན་འཇུག་ཡོད་པའི་སྔ་མ་གང་ལྟར་འགྱུར་བ།
གོང་དུ་སྔོན་འཇུག་མེད་པའི་བྱ་བའི་ཚིག་ལ་རྗེས་འཇུག་གིས་སྔ་མ་གང་ལྟར་འགྱུར་བའི་གཞི་མེད་པ་སོགས་བཤད་ཟིན་ནས། ད་ནི་གཞུང་དུ་དངོས་བསྟན་གྱི་སྔ་མ་གང་འདྲར་འགྱུར་བ་འཆད་པར་བྱ་སྟེ། སྔ་མ་སྔོན་འཇུག་ལྔ་བཞིན་སྦྱར། །ཞེས་པ་ལྟར་བྱ་བའི་སྔོན་འཇུག་བདག་གཞན་དུས་གསུམ་ཆེད་དུ་སྦྱར་བའམ། དག་བྱེད་ཀྱིས་ཐོབ་པ་གང་ཡིན་ལ་མ་བལྟོས་པར། གལ་ཏེ་རྗེས་འཇུག་མ་ཞུགས་ན་ཆེད་སྦྱར་རམ་དག་བྱེད་ཀྱི་དུས་གསུམ་བདག་གཞན་སྟོན་རྒྱུ་ཕར་བཞག མིང་གི་ཐ་སྙད་ཙམ་ཡང་སྟོན་དུ་མེད་པས་རྗེས་འཇུག་རྣམས་སྔོན་འཇུག་གིས་བྱ་བའི་དུས་གསུམ་སོགས་སྟོན་པའི་གྲོགས་བྱེད་ཅིང་དེ་དོན་གསལ་བ་བྱེད་པ་ཡིན། །
དཔེར་ན། འདས་པ་ཕོས་བསྒྲུབ་པའི་ཚེ་མཐའ་རྟེན་གཉིས་དང་ལྷག་པར་ཡང་འཇུག་གིས་གྲོགས་བྱེད་ཅིང་གསལ་བ་ནི་བསྐྲུནད་པ། བསྒྲུབས་པ། བཏགས་པ། གཏམས་པ། བཅངས་པ། བརྩམས་པ་སོགས་ལྟ་བུའོ། །ཕོས་གཞན་བསྒྲུབ་པའི་གྲོགས་སུ་གྱུར་ཅིང་གསལ་བར་བྱས་པ་ནི། བསྐྲུན་བྱ། བསྒྲུབ་བྱ། གཏམ་བྱ། བརྩམ་བྱ་སོགས་ལྟ་བུའོ། །མོ་འ་ཡིག་གིས་བདག་བསྒྲུབ་པའི་གྲོགས་དང་གསལ་བྱེད་དུ་འགྱུར་ཚུལ་ནི་འཕེན་པ་པོ། འཇུག་པ་པོ། འགྲེམས་པ་པོ། འགོད་པ་པོ། འཆད་པ་པོ། འཐབ་པ་པོ་སོགས་བཞིན་ནོ། །མོ་འ་ཡིག་གིས་དུས་མ་འོངས་པ་བསྒྲུབ་རྒྱུའི་གྲོགས་དང་གསལ་བྱེད་ནི། འཕང་བར་བྱ། འཇུག་པར་བྱ། འཆད་པར་བྱ། འཐབ་པར་བྱ་སོགས་ལྟ་བུའོ། །མ་ནིང་ག་ད་གཉིས་དངོས་པོ་བདག་གཞན་གཉིས་ཀ་བསྒྲུབ་པའི་གྲོགས་དང་གསལ་བྱེད་མཐའ་རྟེན་གྱིས་བྱེད་ཚུལ་ནི་གཅོད་པ་པོ་དང་གཅད་བྱའི་ཤིང༌། དཀྲི་བ་པོ་དང་དཀྲི་བྱའི་སྣལ་མ། གསོའ་བ་པོ་དང་གསོ་འབྱའི་རྟ་ནོར། དགའ་བ་པོ་དང་དགའ་བྱའི་ཆོས། གཏོད་པ་པོ་དང་གཏད་བྱའི་འབེན། གནོད་པ་པོ་དང་གནོད་བྱའི་ཡུལ་སོགས་ལྟ་བུའོ། །མ་ནིང་གཉིས་པོས་དུས་ད་ལྟ་བ་བསྒྲུབ་པའི་གྲོགས་དང་གསལ་བྱེད་ནི། གཅོད་བཞིན་པ། དཀྲི་བཞིན་པ། གསོ་འབཞིན་པ། དགའ་བཞིན་པ། གཏོད་བཞིན་པ། གནོད་བཞིན་པ་སོགས་ལྟར་རོ། །ཆེད་དུ་སྦྱར་བ་མ་ཡིན་པར་དག་ཐོབ་རྣམས་ཀྱང་གོང་དང་མཚུངས་ཏེ་སླའོ། །
ལེ་ཚན་བརྒྱ་དང་ཞེ་དགུ
ཕྱི་མ་ཇི་ལྟར་འགྱུར་བ་ལས་སྒྲ་འདྲེན་ཚུལ། སྟོད་ཆ

ཕྱི་མ་ཇི་ལྟར་འགྱུར་བ་ལ་སྒྲའི་འཇུག་ཚུལ་དོན་གྱི་འཇུག་ཚུལ་གཉིས་ཡོད་པ་ལས། དང་པོ་ནི། ཚེག་ཁྱིམ་གཅིག་གི་མཐའ་རྟེན་གང་ཡིན་པ་དེ་ལ་ཚེག་ཁྱིམ་ཕྱི་མ་དེས་བསྟུན་དགོས་པའམ་བལྟོས་པའི་ཆ་ནས། མིང་མཐའི་པ་བ་སོགས་དང༌། རྣམ་དབྱེ་ཚིག་ཕྲད་རྣམས་འདྲེན་པའི་ཚུལ་གྱི་སྒོ་ནས་ཕྱི་མ་ཇི་ལྟར་འགྱུར་བའི་རྣམ་བཞག་གསུངས་ཏེ་དེ་ལའང་མིང་མཐའ་འདྲེན་ཚུལ་དང༌། ཚིག་ཕྲད་འདྲེན་ཚུལ་གཉིས་ཡིན་ལས། དང་པོ་ནི་རྩ་བ་ལས་ཕྱི་མ་དག་གི་འདྲེན་ཚུལ་ནི། །ཕོ་ཡིས་ཕོ་ཡི་མིང་མཐའ་དྲང༌། །མོ་ཡིས་མོ་ཡི་མིང་མཐའ་དྲང༌། །མ་ནིང་གིས་ནི་མ་ནིང་ངོ༌། །ཞེས་ཚེག་ཁྱིམ་སྔ་མའི་མཐའ་རྟེན་གྱིས་ཚེག་ཁྱིམ་ཕྱི་མ༵འི་ད༵ག་གི་མིང་མཐའ་འདྲེན་ཚུ༵ལ་ནི། རྟགས་མཚུངས་ཀྱིས་འདྲེན་པ་གཙོ་ཆེ་བ་ཡིན་པས་དེ་ནི་རྗེས་འཇུག་ཕོ་ག་ད་བ་ས་ཡང་འཇུག་གཉིས་ཚུདཡིས་མིང་གཞི་ཕོ་ཡིན་པའི་མིང་མཐའ་དྲང་ཞིང༌། དེ་བཞིན་དུ་མོ་ཡིས་རང་གི་རྗེས་ཀྱི་མིང་གཞི་མོ་ཡིན་པའི་མིང་མཐའ་འདྲེན། དེའི་ནང་ཤིན་ཏུ་མོ་ཡང་ཚུད་པས། ང་མ་འ་གསུམ་གྱིས་དྲང༌། མ་ནིང་ན་ར་ལ་གསུམ་པོས་རང་གི་རྗེས་ཀྱི་མིང་གཞི་མ་ནིང་ཡིན་པའི་མིང་མཐའ་དྲང་བ་སྟེ། དེ་དག་སོ་སོར་དཔེར་བརྗོད་ནི། ཕོས་ཕོ་དྲང་བ། གྲངས་ཀ། གཉིས་ཀ། གྱུར་པ། བསྟནད་པ། སྐད་ཅ། སྲས་པོ། ཚབ་པོ་སོགས་ལྟ་བུ་དང༌། མོས་མོ་དྲང་བ། ཐམ་ག། ཐང་ག ཞི་བ། རྒྱ་བོ། ཆང་མ། ཇའ་མ། ཁྱེའུ། རྟེའུ་སོགས་ལྟ་བུ། །
མ་ནིང་གིས་མ་ནིང་དྲང་བ། རྒྱལ་ཁ། མཚལ་ཁ། རྒྱན་ཆ། མཚོན་ཆ། དར་ཆ། སྟར་ཁ་སོགས་ལྟ་བུ་ཡིན། དེ་ལ་ཡང་མིང་མཐའི་པ་བ་སོགས་མིང་མཐའ་དེ་རང་ལ་གོ་རྒྱུ་སྟེར་མི་ནུས་པ་ཞིག་དང་སྔོན་མའི་མིང་གི་ཆ་ཤས་ཡིན་པ་ཞིག་དགོས་པས། གྲགས་ཅན། མི་དམངས་ལྟ་བུ་ས་ཡང་འཇུག་གིས་ཕོ་ཅ་དྲངས་པ་འདྲ་བ་དང༌། འ་མོས་མིང་གཞི་ཤིན་ཏུ་མོ་དྲང་བ་ལྟ་བུར་སྣང་ཡང་དོན་གསལ་བའི་ཅན་དང་དམངས་ལྟ་བུ་འདྲེན་པ་མིང་མཐའ་འདྲེན་ཁོངས་སུ་མི་འགྲོ་བ་ཤེས་དགོས།།  །།
ལེ་ཚན་བརྒྱ་དང་ལྔ་བཅུ།
ཕྱི་མ་ཇི་ལྟར་འགྱུར་བ་ལས་སྒྲ་འདྲེན་ཚུལ། སྨད་ཆ

དེ་ལྟར་རྟགས་མཚུངས་ཀྱི་སྒོ་ནས་མིང་མཐའ་དྲང་ཚུལ་ཞིག་གོང་དུ་སོང་མོད། འོན་ཀྱང་མིང་མཐའ་འམ་རྣམ་དབྱེ་སོགས་ངེས་པར་རྟགས་མཚུངས་ཀྱིས་འདྲེན་དགོས་པའང་མིན་པས་འདིར་རྟགས་མཚུངས་དང༌། སྒྲ་མཚུངས། བརྗོད་བདེ་བཅས་གསུམ་གྱི་ཁྱད་པར་བཤད་དེ། རྟགས་མཚུངས་ནི་གོང་གསལ་ལྟར་མཐའ་རྟེན་གཉིས་པོ་གང་རུང་གིས་རང་རྗེས་འཇུག་གི་རྟགས་གང་ཡིན་པ་དང་མཚུངས་པར་ཚེག་ཁྱིམ་ཕྱི་མར་འདྲེན་པའི་མིང་མཐའ་འམ་ཚིག་ཕྲད་དེ་ཡང་མིང་གཞི་དབང་གི་རྟགས་ཀྱང་དེ་འདྲ་དགོས་པས། རྣམ་གཞག་འདི་ནི་བོད་ཀྱི་སྐད་འགྲོས་དང་མཐུན་ཅིང་ཡི་གེའི་སྦྱོར་བ་ཚད་ལྡན་ཅན་དུ་བསྒྱུར་བའི་ཐབས་ལམ་བླ་ན་མ་མཆིས་པ་ཞིག་ཡིན་མོད། འོན་ཀྱང་དེའི་ཐད་ལ་སྤྱི་ཁྲིམས་ལྟ་བུ་ཞིག་མེད་སྟབས་ཡུལ་སྐད་སོགས་ཀྱི་ལྷད་པའམ་ཁ་ཤས་ནི་རྟགས་མཚུངས་བྱས་ན་མ་བདེ་བ་ཡོད་པ་བཅས་ཀྱིས། བརྗོད་བདེ་འདྲེན་ཚུལ་ཞེས་རྟགས་ལ་བསྟུན་མི་དགོས་པའི་འདྲེན་ཚུལ་དཔེར་ན། བདག་སྒྲ་ཡ་འགྱུར་བ་དང་ནི། །ཆ་ལ་པ་ཉིད་སྦྱོར་བ་ལེགས། །ཞེས་པ་སོགས་ཆ་དང་ཡ་སྡེབ་རྒྱུ་བཟོས་ནས་རྟགས་ཀྱི་འདྲེན་ཚུལ་ལ་མ་བསྟུན་ནོ། །སྒྲ་མཚུངས་ནི་དཔེར་ན་གའི་རྗེས་སུ་གི་ཐོབ་པ་སྒྲ་མཚུངས་པ་ལས་རྟགས་ཐ་དད་པ་ལྟ་བུ་ཡིན་ཏེ། དེ་ཡང་བསམ་མོ་དགའ་འོ་ལྟ་བུ་སྒྲ་ཡི་ཆ་དང་རྟགས་ཀྱི་ཆ་གཉིས་ཀ་ནས་མཐུན་ཏེ་རྟགས་མཚུངས་འདྲེན་པའང་ཡོད། དཔེ་མདོར་བསྡུས་ཤིག་བསྟན་ན། རྟགས་མཚུངས་ནི་གོང་དུ་དཔེ་བརྗོད་བྱས་ཤིང༌། བརྗོད་བདེ་ནི། ཤར་བ། འཛིན་པ། གསལ་བ། བསམ་པ། ལམ་ཁ། འཚང་ཁ། རྒྱལ་པོ་སོགས་ལྟ་བུ་དང༌། སྒྲ་མཚུངས་ནི་སླར་བསྡུ། འབྱེད་སྡུ་གཉིས་ཀྱི་སྒྲ་སྦྱོར་དང༌། དའི་རྗེས་སུ་དེ་ཞེས་པ་སོགས་བཞིན་ནོ། །
དེ་ཡང་དཔྱད་པ་བྱས་ནས་ད་དྲག་ས་དྲག་གཉིས་ཀྱི་མིང་མཐའ་སོགས་འདྲེན་ཚུལ་ལ་རྟགས་མཚུངས་དགོས་པ་དང༌། རྗེས་འཇུག་ཕོ་རྣམས་ལ་རྟགས་མཚུངས་ཤས་ཆེ་བ་ཡོད་པར་མཐོང་ཐུབ། གཞན་གཉིས་ལ་བརྗོད་བདེ་མང་བ་འདྲའོ།།   །།
ལེ་ཚན་བརྒྱ་དང་ང་གཅིག ཕྱི་མ་ཇི་ལྟར་འགྱུར་བ་ལས་རྣམ་དབྱེ་འདྲེན་ཚུལ།

རྗེས་འཇུག་དོན་གྱི་འཇུག་ཚུལ་ལས་གཉིས་པ་རྣམ་དབྱེ་སོགས་འདྲེན་ཚུལ་ལ། རྣམ་དབྱེ་འདྲེན་ཚུལ་དང་ཚིག་ཕྲད་གཞན་འདྲེན་ཚུལ་གཉིས་ཡོད་པའི་དང་པོ་རྣམ་དབྱེ་འདྲེན་ཚུལ་ནི། རྩ་བ་ལས། མིང་མཐའ་དེ་དག་ཉིད་ཀྱིས་ནི། །དེ་ཉིད་རང་གི་སྒྲ་མཐུན་པའི། །ཆོས་དངོས་ལས་དང་བྱེད་པ་དང༌། །སྦྱིན་དང་འབྱུང་ཁུངས་འབྲེལ་བ་དང༌། །གནས་དང་བོད་པའི་སྒྲ་ཡང་དྲང༌། །ཞེས་གསུངས་ཏེ། མིང་གཞིའི་མཐའ་ལ་གནས་པའི་མཐའ་རྟེན་དེ་དག་ཉིད་དེ་གཞན་གྱིས་མ་ཡིན་པར་དེ་ཉིད་ཀྱིས་ནི། མིང་གཞིར་དེ་ཉིད་འབྱུང་བས་རང་གི་སྒྲ་དང་མཚུངས་པའམ་སྒྲའི་རྟགས་མཐུན་པའམ། སྒྲའི་བརྗོད་བདེར་མཐུན་པའི་སྒོ་ནས་རྣམ་དབྱེ་འདྲེན་པ་ནི། ཆོས་དངོས་ཏེ་དང་པོ་ཆོས་ཀྱི་ངོ་བོ་ཙམ་སྟོན་པ། ལས་ཏེ་གཉིས་པ་ལས་སུ་བྱ་བ། བྱེད་པ་སྟེ་གསུམ་པ་བྱེད་སྒྲ་དང༌། སྦྱིན་ཏེ་སྤྲང་པོ་ལ་ཟས་སྦྱིན་ལྟ་བུའི་བཞི་པ་དགོས་ཆེད། འབྱུང་ཁུངས་ཏེ་ལྔ་པ་འབྱུང་ཁུངས། འབྲེལ་བ་སྟེ་དྲུག་པ་འབྲེལ་སྒྲ་དང༌། ་གནས་ཏེ་རྣམ་དབྱེ་བདུན་པ་རྟེན་གནས། བོད་པའི་སྒྲ་སྟེ་འབོད་སྒྲ་ཡང་ཕྱི་མའི་ཚེག་ཁྱིམ་དུ་དྲང་བ་ཡོད་ཅེས་གསུངས་ཏེ། འབོད་སྒྲ་དང་པོར་བསྡུས་ཏེ་རྣམ་དབྱེ་བདུན་གྱི་བཤད་པ་ཞིབ་པ་གོང་དུ་སོང་བས་ཆོག་པར་བྱས་ནས། འདིར་རྣམ་དབྱེ་འདྲེན་པའི་ཚེ་རྟགས་མཚུངས་སམ། སྒྲ་མཚུངས་བརྗོད་བདེ་བཅས་གང་གིས་འདྲེན་པ་ལ་དཔྱད་པ་གཙོ་བོར་བྱ་བ་ནི། དཔེར་ན། བུམ་པའོ་རྟགས་མཚུངས་དང་སྒྲ་མཚུངས་གཉིས་ཀ་ཡིནཞེས་པའི་འོ་ནི་དང་པོའི་སྒྲའོ། །བུམ་པ་རུ་ཆུ་བླུག་པའ་རུ་ཞེས་པ་རྟགས་མཚུངས་ཡིན་ཡང་སྒྲ་མཚུངས་མིན་བུམ་པས་དབང་བསྐུར་པ་ཡིས་ཞེས་རྟགས་མཚུངས་བུམ་རྫས་སུ་སྨན་སྣ་བསྡུས་རྫས་སུ་ཞེས་སྒྲ་མཚུངས་ཡིན་ཡང་རྟགས་མཚུངས་མིན་བུམ་པའ་ལས་ཆུ་དྲང་བརྗོད་བདེས་འདྲེན་པ་བུམ་པའི་ཁ་རྒྱན་སྒྲ་མཐུན་རྟགས་མཚུངས་གཉིས་ཀ་ཡིན་བུམ་པ་ལ་ཆུ་ཡོད་བརྗོད་བདེ་འབོད་པ་མཐར་འདྲེན་ནི་གསོན་དང་ཀྱི་བརྗོད་བདེས་འདྲེན་པ་ཡིན་ནོ།།  །།
ལེ་ཚན་བརྒྱ་དང་ང་གཉིས།
ཕྱི་མ་ཇི་ལྟར་འགྱུར་བ་ལས་ཚིག་ཕྲད་གཞན་རྣམས་འདྲེན་ཚུལ།

གོང་གསལ་གྱི་རྣམ་དབྱེ་དེ་དག་ཕུད། སླར་བསྡུ་ལ་སོགས་པ་སྔ་ཤུགས་ཀྱིས་འདྲེན་པ་ཡོད་པ་ནི། རྩ་བ་ལས། གཞན་ཡང་སླར་བསྡུ་ལྷག་བཅས་དང༌། །འབྱེད་སྡུད་བསྣན་དང་བདག་པོ་དང༌། །དགག་སྒྲུབ་རྒྱན་དང་དུས་ལའང་འཇུག །དེ་དག་སྔ་ཤུགས་འདྲེན་པས་འབྱུང༌། །ཞེས་གསུངས་ཏེ། མཐའ་རྟེན་གྱི་ཤུགས་ཀྱིས་རྣམ་དབྱེ་འདྲེན་པར་མ་ཟད། དེ་མིན་གཞ༵ན་ཡ༵ང་ཚིག་ཕྲད་སླ༵ར་བསྡུ༵་དང་ལྷག་བཅ༵ས། འབྱེད་སྡུ༵ད། བསྣ༵ན་པ་སྟེ་བསྐྱར་བ་ད༵ང་བད༵ག་པོའི་སྒྲ་ད༵ང༌། དག༵ག་སྒྲུབ༵། རྒྱ༵ན་གྱི་ཚིག་ད༵ང་དུ༵ས་ཏེ་ཚེ་སྐབས་ལའ༵ང་འཇུ༷ག་པ་ཡོད་པ་དེ༷་ད༷ག་སྔ་མ་རྗེས་འཇུག་གིས་རྟགས་མཚུངས་སམ་སྒྲ་མཚུངས་བརྗོད་བདེ་གང་རུང་གི་ཤུག༷ས་ལ་བརྟེན་ནས་འདྲེན་པ༷ས་ཕྲད་དེ་དག་གི་ཚིག་ནུས་འབྱུང་བ་ཡིན་པར་གསུངས་ཤིང༌། དེ་དག་ཀྱང་ཕལ་ཆེ་བ་ཁྱབ་ཡིག་ལ་བལྟོས་པའི་ཕྲད་གཞན་དབང་ཅན་རྣམས་ཡིན་པས། རང་དབང་ཅན་རྣམས་ལ་མཐའ་རྟེན་བྱེ་བྲག་ཏུ་ངེས་པའི་བལྟོས་ཚུལ་མེད་ཀྱང༌། བལྟོས་པ་ཅན་གྱི་ཕྲད་གཞན་དབང་ཅན་དངོས་སུ་གསུངས་པའི་ཤུགས་ལ་གོ་དགོས་པ་ཡིན་འདྲ་ཞིང༌། ཞིབ་ཕྲ་ནི་གཤམ་ནས་ཀྱང་འཆད་ལ། འདིར་དམིགས་བཀར་བསྒྲུབ་པའི་ཚིག་ཅེས་གསུངས་པ་དང༌། བསྣན་པ་ཡིན་ནམ་བརྣན་པ་ཡིན་ལ་ཅུང་ཟད་དཔྱད་པར་བྱ་བ་འདི་ཡོད་དེ། སུམ་ཅུ་པའི་ཕྲད་ཀྱི་སྐབས་དགག་ཚིག་ལས་སྒྲུབ་ཚིག་ཏུ་འགྲོ་བའི་ཚིག་གང་ཡིན་མ་གསུངས་ཀྱང༌། འདིར་སྒྲུབ་ཚིག་ཅེས་པ་གང་ལ་བརྗོད་པའི་བྱེ་བྲག་གསལ་བ་ནི་སྔར་གྱི་འགྲེལ་པར་དཀོན་སྟབས། སྒྲུབ་ཚིག་ཏུ་གསུངས་པ་ནི། ཡིན་ཡོད་རེད་སྣང་འདུག་མཆིས་ལགས་སོགས་ལ་འཐད་མོད་ཀྱང༌། དེ་དག་ཚིག་ཕྲད་རྐྱང་པ་ནི་མིན་པར་ཁོ་བོས་ཁྱད་ཚིག་བཤད་སྐབས་སྒྲུབ་ཚིག་ཏུ་བཞག ཡང་དོན་གང་ཡང་རུང་བའི་མཐར་མ་མི་གཉིས་པོ་མེད་པར་སླར་བསྡུ་སྦྱར་བ་རྣམས་དེ་དང་དེའི་སྒྲུབ་ངག་ཏུ་འགྲོ་བ་སྟེ། དེ་ལ་རྣམ་དབྱེ་ཡིན་མིན་གྱི་རིགས་གཉིས་ཡོད་པ་བཤད་ཟིན་ཏོ། །བསྣན་ཞེས་པ་བསྐྱར་བའི་དོན་དང༌། བརྣན་ཞེས་པ་ནན་ཏན་དུ་གོ་བ་གཉིས་ལས། བསྐྱར་བའི་དོན་དུ་འགྲོ་བ་ཀྱང་ཡང་འང་གསུམ། བརྣན་པའི་དོན་དུ་འགྱུར་བ་ནི་སྒྲ་ཡིན་པ་ལས། སྐབས་འདིར་ས་མགོ་ཅན་གྱི་བསྐྱར་བ་ལ་ཀྱང་སོགས་དེར་འགྱུར་བའི་སྐབས་དང༌། ནི་སྒྲ་ཡང་བསྐྱར་བ་ཡོད་དམ་སྙམ་སྟེ། དཔེར་ན་འཆར་ཅན་གྱི་ཚོགས་ནི་འཚོགས། ཇ་ཐུག་ནི་བཏང༌། འདོན་པ་ནི་འདོན་ལྟ་བུ་སྔར་བྱས་པ་བཞིན་བསྐྱར་ཟློས་ཡིན་པའི་བསྐྱར་བའོ། །
ལེ་ཚན་བརྒྱ་དང་ང་གསུམ།
མཐར་སྦྱར་འོག་མ་དང་སྔོན་དུ་འོས་གནས་གཉིས་མདོར་བསྟན།
རྣམ་དབྱེ་སོགས་སྤྱིར་འདྲེན་ཚུལ་གོང་དུ་སོང་ནས། ད་ནི་དེ་དག་ནང་གསེས་གང་དང་གང་ཞིག་འཇུག་པ་བཤད་པ་ལ་མདོར་བསྟན་དང་རྒྱས་བཤད་གཉིས། །
དང་པོ་ནི་རྩ་བའི་ཚིགས་རྐང་གསུམ་གྱིས་ཏེ། དེ་དག་ནང་གསེས་གང་འཇུག་པ། །མཐར་སྦྱར་འོག་མའི་མིང་དོན་ལས། །ཞེས་ཚིགས་རྐང་གཉིས་དང༌། འོག་ནས་འབྱུང་བའི་སྔོན་དུ་འོས་པར་གནས་པའམ། །ཞེས་པའི་ཚིགས་རྐང་གཅིག་པོ་དེས་ཀྱང་བསྟན་ཏེ། རྣམ་དབྱེ་དང་ཚིག་ཕྲད་དེ༵་ད༵ག་དོན་སོ་སོ་བའི་ན༵ང་གསེས་གང་དང་ག༵ང་ལ་འཇུ༵ག་པ༷་ནི་རྣམ་དབྱེ་དང་ཚིག་ཕྲད་དེ་དག་མཐ༵ར་སྦྱ༵ར་བའི་འོ༵ག་མ༵འི་མིང་ཚིག་གི་དོན་ལ༵ས་ཤེས་དགོས་པ་དང་གལ་ཏེ་མཐར་སྦྱར་བ་མ་ཡིན་ཡང༌། སྔོན་དུ༵་འོས་པ༵ར་གན༵ས་པ༵་ཡིན་ན་དེ་ཡང་རུང་བས། ཕྲད་ཀྱི་སྔོན་དུ་འོས་ཤིང་འཚམས་པར་གནས་པའམ་ཕྲད་ཀྱི་མཐར་སྦྱར་འོག་མའི་དོན་གང་རུང་བ་བརྟེན་ནས་ཤེས་དགོས་ཀྱི་ཕྲད་རྐྱང་པ་ནི་ཅི་ཡང་མི་སྟོན་ཞེས་པ་གསལ་ལོ། །
དེའི་ཕྱིར་ཚིག་ཕྲད་གང་རུང་ཞིག་མིང་དང་བྱ་བ་ལ་སོགས་པ་མདུན་ན་གནས་པ་ལ་མཐུད་དེ་སྦྱར་ཞིང༌། སྦྱར་བ་དེ་ཙམ་གྱི་དོན་མ་ཟད་པར་ད་དུང་ཚིག་ཕྲད་དེས་འདྲེན་པའི་འོག་མའི་དོན་བརྗོད་པའི་མིང་ཚིག་གང་ཡིན་པ་ལའང་དཔྱད་ནས་ཤེས་དགོས་པ་ལ་མཐ༵ར་སྦྱ༵ར་འོག་མ༵འི་མིང་དོན་ལས་ཤེས་དགོས་པ་ཞེས་པའི་དོན་ཡིན་ལ། ཡང་ཚིག་ཕྲད་འགའ་ཤས་གོང་གི་མིང་ལ་མཐུད་མ་དགོས་པར་སྐབས་རེ་མདུན་ན༵་འོས་པ༵ར་གན༵ས་པའང་ཡོད་པ་དང༌། ཚིག་སྒྲུབ་འགའ་ཤས་ལ་ཚིག་ཕྲད་ཀྱི་མཐར་ཡོད་པའི་དོན་མདུན་དུ་སྤོས་ཀྱང་དོན་ལོག་པར་མི་འགྲོ་བའང་ཡོད་པས། དེ་ཚོའང་མདུན་དུ་འོས་པར་གནས་པར་གཏོགས་སོ་སྙམ།།  །།
ལེ་ཚན་བརྒྱ་དང་ང་བཞི།
མཐར་སྦྱར་འོག་མ་དང་སྔོན་དུ་འོས་གནས་ཀྱི་རྒྱས་བཤད། སྟོད་ཆ
རྒྱས་བཤད་ལ་རྣམ་དབྱེའི་ནང་གསེས་དང༌། ཚིག་ཕྲད་དཀྱུས་མའི་ནང་གསེས་གཉིས། དང་པོ་ནི། སྤྱི་འཇུག་ཡོད་དམ་བྱེད་པ་ཡོད། །དེ་བཞིན་ཆེད་བྱེད་རྟེན་བྱེད་དང༌། །ལས་བྱ་བླང་བྱ་བསྒྲུབ་པར་བྱ། །ཞེས་སྤྱི་འཇུག་སྟེ་གང་གིས་སྒྲ་ཡོད་ཏེ། མི་གང་ཞིག མི་གང་དག་མི་གང་ཡང་རུང་བ་རྣམས་ལྟ་བུ་གཅིག་ཚིག་གཉིས་ཚིག་མང་ཚིག་གསུམ་གྱི་རྣམ་དབྱེ་དང་པོ་མཐར་སྦྱར་བའི་བྱེ་བྲག་གང་ཞིག་མི། གང་དག་མི། གང་ཡང་རུང་བའི་མི་ཞེས་པ་ནི་སྔོན་དུ་འོས་པ་གནས་པའི་རྣམ་དབྱེ་དང་པོ། །
བྱེད་པ༵་ཡོད་ནི་བྱེད་སྒྲ་ཡོད་པའི་གསུམ་པ་སྟེ་དེའི་མཐར་སྦྱར་འོག་མ་དཔེ་ན་སྟག་གིས་རི་བོང་ཟོས་ཞེས་བརྗོད་སྐབས་ཀྱི་རི་བོང་ཟོས་པའི་བྱ་བ་ལྟ་བུ་དང༌། སྔོན་དུ་འོས་པར་གནས་པ་ནི་རི་བོང་ཟོས་པ་ནི་སྟག་གིས་སོ། །ལྟ་བུ། །
དེ་བཞིན་དུ་ཆེ༵ད་བྱེ༵ད་དེ་དགོས་པ་གང་གི་ཆེད་དུ་བྱེད་པའི་བཞི་པ་ཡང༌། མཐར་སྦྱར་འོག་མའི་མིང་དོན་ལས་ཤེས་པར་འགྱུར་བ་ནི། སློང་མཁན་ལ་ཟས་སྦྱིན་ལྟ་བུ་དང༌། སྔོན་དུ་འོས་པར་གནས་པ་ནི། ཟས་སྦྱིན་པར་བྱ་སྟེ་སློང་མོ་བ་རྣམས་ལའོ། ལྟ་བུའོ། །
ལེ་ཚན་བརྒྱ་དང་ང་ལྔ།
མཐར་སྦྱར་འོག་མ་དང་སྔོན་དུ་འོས་གནས་ཀྱི་རྒྱས་བཤད། སྨད་ཆ

གོང་གི་འཕྲོར་མཐུད་དེ་རྣམ་དབྱེའི་ནང་གསེས་ལས་རྟེ༵ན་བྱེད་ནི་གང་ལ་བརྟེན་པའི་རྟེན་ནམ་གནས་གཞི་སྟེ་བདུན་པ་དང༌། དེའི་མཐར་སྦྱར་འོག་མ་ནི། ཚང་ལ་རི་བོང་ཡོད་ལྟ་བུ་དང༌། དེའི་སྔོན་དུ་འོས་པ་གནས་པ་ནི་རི་བོང་ནི་ཚང་ལའོ་ལྟ་བུ་ཡིན།།
ལ༵ས་བྱ༵་ནི་གང་ལ་ལས་སུ་བྱ་བའི་ཡུལ་གཙོ་བོར་སྟོན་པའི་གཉིས་པ་སྟེ། དེའི་མཐར་སྦྱར་འོག་མ་དཔེ་ན་ཞིང་ལ་ས་བོན་བཏབས་ལྟ་བུ་དང༌། དེའི་སྔོན་དུ་འོས་པར་གནས་པ་ནི། ས་བོན་ཞིང་ལའོ། །ལྟ་བུའོ། བླ༵ང་བྱ༵་ནི་རྒྱ་མཚོ་ལས་གང་བླང་བར་བྱ་བའི་བླང་བྱ་ནོར་བུ་ཡིན་པ་ལྟ་བུས་ལྔ་པ་འབྱུང་ཁུངས་སྟོན་ཏེ། དེའི་མཐར་སྦྱར་འོག་མའི་མིང་དོན་ནི། རྒྱ་མཚོ་ལས་ནོར་བུ་བསམ་གྱིས་མི་ཁྱབ་པ་ལེན་ལྟ་བུ་དང༌། དེའི་སྔོན་དུ་འོས་པ་གནས་པ་ནི། ནོར་བུ་དེ་དག་ནི་རྒྱ་མཚོ་ལས་སོ། །ལྟ་བུ་ཡིན། །
བ༵སྒྲུབ་པ༵ར་བྱ༵་ཞེས་པ་ནི་ཨི་ལྡན་ཞུགས་པས་རྫས་གང་ཞིག་བདག་པོ་གང་ལ་དབང་བ་བསྒྲུབ་པར་བྱ་བའི་བཀྲ་ཤིས་ཀྱི་ཞྭ་མོ་ལྟ་བུ་སོགས་ཀྱི་དྲུག་པ་འབྲེལ་སྒྲ་སྟོན་པ་སྟེ། དེའི་མཐར་སྦྱར་འོག་མའི་མིང་དོན་ནི་བཀྲ་ཤིས་ཀྱི་ཞྭ་མོ་ཞེས་པའི་རྫས་ཞྭ་མོའི་མིང་དང་དེའི་སྔོན་དུ་འོས་པ་གནས་པ་ནི། ཞྭ་མོ་དེ་བཀྲ་ཤིས་ཀྱི་འོ། །ལྟ་བུར་འདོད།། །།
ལེ་ཚན་བརྒྱ་དང་ང་དྲུག
ཚིག་སྒྲུབ་དང་ཚིག་སྦྲེལ་གྱི་མཐར་སྦྱར་སྔོན་གནས་ངོས་འཛིན།
དེ་ལྟར་རྣམ་དབྱེ་ནང་གསེས་ཀྱི་མཐར་སྦྱར་དང་སྔོན་དུ་འོས་གནས་གཉིས་བཤད་པ་བརྒྱུད། རྣམ་དབྱེ་ཚིག་ཕྲད་ཞུགས་པ་ཙམ་ལ་རྣམ་དབྱེ་དང་ཚིག་ཕྲད་འདྲེན་པའི་བརྗོད་བྱའི་དོན་རྟོགས་པར་མི་ནུས་ཀྱི། དེ་རྟོགས་པ་ལ་མཐར་སྦྱར་འོག་མའི་དོན་ནམ། ཡང་ན་སྔོན་དུ་འོས་པར་གནས་པའི་མིང་ཚིག་གཉིས་ལས་ཤེས་དགོས་པར་གསུངས། དེ་ཡང་མིང་ཚིག་གང་རུང་ཕྲད་ཀྱི་མཐར་སྦྱར་དགོས་པ་ཞིག་མདུན་ན་གནས་པར་བྱས་ཀྱང་དོན་གྱི་གོ་བ་གཞན་དུ་མི་འགྱུར་བ་ཡང་ཡོད་པས་ཚིག་སྒྲུབ་ཐུང་ངུའི་དབང་དུ་བྱས་པའི་གོང་འོག་གི་དོན་གཉིས་ལ་བསམ་དགོས་པའི་བཤད་ལུགས་འདི་ནི། སྡིག་ཏོ་ཅན་བདག་གིས་དམ་པའི་གསུང་ལས་འགོང་བར་སྨྲས། འོན་ཀྱང་བདེན་སྤོབས་ཅུང་ཟད་ཐོབ་ནས། ལུང་གི་རྔ་བོ་མ་གྲགས་ཀྱང་རིགས་པའི་མདའ་མོ་འབེན་གྱི་དཀྱིལ་ལ་ཟུགས་པ་ཡིན་ཏེ།
༡ གོང་དུ་རྟགས་མཚུངས་སོགས་གསུང་སྐབས། བོད་པའི་སྒྲ་ཡང་དྲང༌། ཞེས་ཡང་སྒྲས་ཀྱེ་སོགས་མིང་གི་ཐོག་མར་སྦྱར་བའང་དེར་སྡུད་དུ་ཟིན་པའི་ཕྱིར་ན་སྔོན་དུ་འོས་པ་གནས་པ་འབོད་སྒྲ་ལ་གོ་བ་དོན་ཆུང་ངོ༌། ༢འདིར་མཐར་སྦྱར་འོག་མ་ཞེས་པ་ཕྲད་ཀྱི་མཇུག་དེ་མ་ཐག་ཏུ་འབྱུང་བའི་འོག་མའི་མིང་དོན་ལ་གོ་བ་ཡིན་པ་ལྟར། སྔོན་དུ་འོས་པ་གནས་པ་ཞེས་རྣམ་དབྱེའི་གོང་རོལ་དུ་ཡོད་པའི་མིང་དོན་ལ་གོ་དགོས་པ་ཤིན་ཏུ་འབྲེལ་ཆགས་པའི་བཤད་པ་ཡིན་པ་དཔེས་ཀྱང་བསྒྲུབས་པའི་ཕྱིར། ༣རྣམ་དབྱེའི་གནས་ཅུང་ཟད་གོ་ལྡོག་པ་དོན་ལ་སྐྱོན་དུ་མི་འགྱུར་བ་དཔེར་ན། བཀྲ་ཤིས་གདན་ལ་བཞུགས་སམ་གདན་ལ་བཀྲ་ཤིས་བཞུགས་གཉི་ག་ལས་སུ་བྱ་བ་ཡིན་པར་མཚུངས་པའི་ཕྱིར་ན། ཕྲད་ཀྱི་མཐར་དོན་དང༌། མཐར་ཡོད་དགོས་པའང་གོང་དུ་འོས་པར་གནས་པ་མང་ངོ༌། །༤ ཚིག་སྒྲུབ་ཐུང་ངུར་ཕྲད་ཀྱི་མཐར་སྦྱར་འོག་མའི་དོན་དང་སྔོན་དུ་འོས་པར་གནས་པ་གཉིས་ནས་ཚིག་ཕྲད་དེ་ལྡན་གྱི་དོན་ཁྱད་པར་བ་རྣམས་ཤེས་དགོས་པ་བཞིན་དུ། ཚིག་སྒྲུབ་རིང་ཙམ་དང་ཕྲད་མང་པོ་བསྟུད་མར་འབྱུང་བའི་སྦྲེལ་ཚིག་རྣམས་ལ་ལྷག་པར་དུ་གོང་འོག་གི་དོན་ལ་ཞིབ་པར་དཔྱད་ནས་བརྗོད་པའི་དོན་ཇི་བཞིན་རྟོགས་པ་དགོས་རྒྱུའང་རིགས་བསྒྲེས་ནས་ཤུགས་ལ་གོ་དགོས་པས། །གཞན་ལ་འདོམས་པར་མཛད་པ་རྣམས་ཀྱིས་“ཤར་ཕྱོགས་སུ་འགྲོ་” ལྟ་བུའི་དཔེ་བརྗོད་ཁེ་རྐྱང་རེ་གཉིས་ཀྱིས་ཆོག་པར་མི་འཛིན་པར། རིང་ཚིག་དང་སྦྲེལ་ཚིག་གི་ཁྱད་ཆོས་དང་ཆོས་ཉིད་ལ་རང་གིས་དཔྱད་དེ་གཞན་ལའང་ཁྲིད་སྟོན་གནང་འོས་སོ། །།
ལེ་ཚན་བརྒྱ་དང་ང་བདུན།
ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་དང་པོ།
གཉིས་པ་རྣམ་དབྱེ་ལས་གཞན་པའི་ཚིག་ཕྲད་ཀྱི་ནང་གསེས་གང་དང་གང་ཞིག་འཇུག་པ་ནི། རྩ་བ་ལས་གཞན་ཡང་ཚིག་དོན་འོག་མ་ལས། །ཞེས་པ་ནས་དེ་དག་ནང་གསེས་རྣམ་པར་དབྱེ། །ཞེས་པའི་བར་གྱིས་བསྟན་ཏེ། ཡོད་དམ་མེད་པའི་ནང་གསེས་རྣམ་པར་དབྱེ་བ་ཁག་དྲུག་གསུངས་སོ། །
དང་པོ་ནི། གཞན་ཡང་ཚིག་དོན་འོག་མ་ལས། །འདི་ཡོད་མེད་ཁག་དྲུག་གར་སྦྱར་དགོས།བསྡུ་རྒྱུ་ཡོད་དམ་མེད་པ་དང༌། །གོང་མ་ལས་ཀྱང་དེ་བཞིན་ཏེ། །འདི་ཡང་ཡོད་དམ་མེད་ཀྱི་ཁག་དྲུག་ཀར་སྦྱར་རྒྱུ་ཞེས། རྣམ་དབྱེ་ལས་གཞ༵ན་ད་དུང་ཡ༵ང་ཚིག་དོན་འོ༵ག་མ༵་རྣམས་ལ༵ས། གཞི་གང་ལ་ཆོས་གང་ཞིག་བ༵སྡུ་རྒྱུ་ཡོད་པར་གོ་བ་ཡོད་ད༵མ་ཡང་ན་བསྡུ་རྒྱུ་མེ༵ད་པ༵ར་འབྱེད་པ་བྱེད་རྒྱུ་ཡོད་པ་གོ་བ་ད༵ང་གཉིས་ཡོད་པ་ལྟར་ཚིག་དོན་གོང་མ༵་ལ༵ས་ཀྱ༵ང་བསྡུ་རྒྱུ་ཡོད་མེད་ཀྱི་དེ༵་བཞི༵ན་ཡིན་པ་ཏེ༵། ཞེས་ཏེ་སྒྲ་གཞན་འདྲེན་ལྷག་བཅས་སོ། །
དེ་ལྟར་ཚིག་དོན་འོག་མ་ལས་བསྡུ་རྒྱུ་ཡོད་མེད་གཉིས་དང༌། ཚིག་དོན་གོང་མ་ལས་བསྡུ་རྒྱུ་ཡོད་མེད་གཉིས་ཏེ་བཞི་པོ་ལ་ནི། གམ་སོགས་བཅུ་གཅིག་གི་སྡུད་འབྱེད་དང༌། དང་སྒྲའི་སྡུད་འབྱེད་སོགས། ནས་བར་ཕྲད་པའི་སྡུད་པ་སོགས་ཀྱི་ཕྲད་ལ་བྱ་སྟེ། སྔ་མ་གཉིས་ལ་བསྡུ་བཞི་དང་དབྱེ་གཞི་ཡོད་མེད་སྣང་ཡང༌། ཕྱི་མ་གཉིས་ལ་ནི་འབྱེད་པ་མེད་པར་སྡུད་པ་ཙམ་མོ། །གམ་སོགས་བཅུ་གཅིག་ལ་མཚོན་ན་ཚིག་དོན་གོང་འོག་གཉིས་སུ་བསྡུ་རྒྱུ་ཡོད་མེད་འཇོག་ཚུལ་ནི། ཡོད་པ་ནི་འོག་མ་གོང་མ་གཉིས་ལ་བསྡུ་གཞི་དངོས་སུ་ཡོད་པའི་སྡུད་པ་དང༌། མེད་པ་ཞེས་པ་འབྱེད་པ་སྟེ་ཚིག་ཟིན་གྱི་དབང་དུ་དབྱེ་གཞི་ཞེས་བྱ་ལ། བསྡུ་གཞི་ཞེས་མི་བརྗོད་པའི་དཔེ་བརྗོད་ནི་གོང་དུ་སུམ་ཅུ་པར་ཡང་སོང༌། །
དང་སྒྲའི་བསྡུ་རྒྱུ་ཡོད་མེད་ནི། ཡོད་པ་གམ་སོགས་དང་མཚུངས་ཤིང༌། མེད་པ་ལ་འབྱེད་པ་དང༌། རྒྱུ་མཚན་དང་ཚེ་སྐབས་རྣམས་ཡོད་པ་དཔེ་བརྗོད་གོང་དུ་སོང༌། །
ནས་བར་གྱི་བསྡུ་རྒྱུ་ཡོད་པ་ནི་རྣམ་གྲངས་སྡུད་པ་སོགས་ཡིན་པས་བསྡུ་གཞི་ཐ་སྙད་མི་བྱ་ལ། དེའི་བསྡུ་རྒྱུ་མེད་པ་ནི་དགར་བ་སོགས་ཡིན་པའི་དཔེ་བརྗོད་གོང་དུ་སོང༌། །
དེ་ལྟར་ཚིག་དོན་གོང་འོག་གི་བསྡུ་རྒྱུ་ཡོད་མེད་བཞི་ལས་འབྱེད་སྡུད་དང༌། དགར་སྡུད། དང་སྒྲའི་དོན་ལྔ་སོགས་རྒྱ་ཆེ་བ་ཞིག་དེར་འདུས་པར་སེམས་ཏེ། དེ་དག་ལས་དང་སྒྲའི་རྒྱུ་མཚན་ཚེ་སྐབས་གདམས་ངག་ལ་ནི་ཚིག་དོན་གོང་འོག་ལས་བསྡུ་གཞི་ཡོད་མེད་ཀྱི་དབྱེ་བ་མེད་དོ།། །།
ལེ་ཚན་བརྒྱ་དང་ང་བརྒྱད།
ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་གཉིས་པ།
ཡོད་དམ་མེད་པའི་ཁག་གཉིས་པ་ནི། རྩ་བ་ལས་རྣམ་གྲངས་དག་ཀྱང་བཀོད་པ་ལས། །བསྐྱར་བ་ཡོད་དམ་མེད་པ་དང༌། །ཞེས་གསུངས་ཏེ། མིང་གི་རྣམ་གྲངས་གང་དག་ཀྱང་མདུན་དུ་བཀོད་ཡོད་པ་ལས། །བསྐྱ༷ར་བ༵འི་ནི་སྒྲ་ཡོ༵ད་ད༵མ་ཡང་ན་བསྐྱར་བའི་དོན་མེད་པ༵་ད༵ང༌། ཞེས་ས་མགོ་ཅན་གྱི་བསྣན་པའམ་བསྐྱར་བའི་དོན་གྱི་ནི་སྒྲ་དཔེར་ན་འཆར་ཅན་གྱི་ཞོགས་པའི་དྲིལ་བརྡ་ནི་བཏང༌། མི་རྣམས་ནི་འཛོམས། ཚོགས་ཀྱི་དབུས་སུ་མང་ཇ་ནི་བཏང་ལྟ་བུ་ཁ་སང་བྱས་པ་ཞིག་དེ་རིང་བསྐྱར་ཟློས་ཀྱིས་བྱེད་པ་ལྟ་བུ་སྟེ། འདི་རིགས་སུམ་ཅུ་པར་ར་མགོ་ཅན་གྱི་ནན་ཏན་དུ་བརྣན་པའི་ནི་སྒྲའི་དོན་སྦྱོར་གྱི་ཁོངས་སུ་འཇོག ར་མགོའི་བརྣན་དང་ས་མགོའི་བསྣན་གཉིས་ཀྱི་ཁྱབ་ཆེ་ཆུང་དཔྱད་ན་ས་མགོའི་བསྣན་པ་ཅུང་ཁྱབ་ཆེ་བ་དང༌། ནི་སྒྲ་བསྐྱར་བའི་དོན་མེད་པ་ནི་ནན་ཏན་གྱི་ནི་སྒྲ་དང༌། ལྷག་བཅས་ཀྱི་ནི་སྒྲ་དང༌། དམིགས་བཀར་གྱི་ནི་སྒྲ་དང༌། ཚིགས་བཅད་ཁ་བསྐོང་བའི་ནི་སྒྲ་དང༌། ངེས་བཟུང་གི་ནི་སྒྲ་རྣམས་ཡིན་ཏེ་དཔེ་བརྗོད་སུམ་ཅུ་པའི་སྐབས་སོང་ངོ༌། །
མུ་ཏིག་ཕྲེང་མཛེས་དང༌། ཐོན་མིའི་ཞལ་ལུང་སོགས་ལ། བསྐྱར་བ་ཡོད་དམ་མེད་འགྲེལ་སྐབས། འབྱེད་པའམ་སྡུད་པའི་ཕྲད་སྦྱར་བའི་རྣམ་གྲངས་སུ་བཞེད་པ་རེད་ཀྱང༌། དེ་ལྟར་ན། གོང་དུ་བསྡུ་རྒྱུ་ཡོད་མེད་ཀྱི་འབྱེད་སྡུད་གསུངས་ཟིན་མ་ཐག་པ། འདིར་ཡང་སླར་བྱུང་བ་ལྟ་བུར་སོང་ན་ཡོད་དམ་མེད་ཀྱི་ཁག་དང་པོ་གཉིས་པ་འདྲེས་ནས་ཟློས་སྐྱོན་དུ་འགྱུར་བས་རྩ་བའི་དགོངས་པ་དེ་ལྟར་མིན་པར་ཁུམས་ཤིང་སྐབས་འདི་ལ་ཚིག་ཕྲད་ནི་སྒྲའི་བྱེ་བྲག་གསུང་སྐབས་ཡིན་པས་དེ་རང་ལ་བཞག་ནས་དོན་དེ་ལས་རིང་དུ་མ་སོང་བ་ཞིག་དགོས་སྙམ།། །།
ལེ་ཚན་བརྒྱ་དང་ང་དགུ
ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་གསུམ་པ།
ཡོད་དམ་མེད་པ་ཁག་གསུམ་པ་ནི། རྩ་བ་ལས་ཕོ་སྒྲ་དང་ནི་མོ་སྒྲ་དག །མིང་གི་མཐའ་ན་ཡོད་མེད་དང༌། །ཞེས་ཕོ༵་སྒྲ༵་པུ་ལིངྒ་མཚན་པའི་པ་པོ་ད༵ང་ནི༵་དེ་ལས་གཞན་པའི་མོ༵་སྒྲ༵་སྟྲི་ལིངྒ་མཚོན་པའི་མ་མི་ད༵ག་མིང་གི་མཐའ་ན་ཡོད་མེད་དང༌། ཞེས་པ་སྟེ་ཕོ་སྒྲ་ཡོད་པ་ནི་བདག་སྒྲ། མེད་པ་ནི་མིང་མཐའི་པ་བ། དེ་བཞིན་དུ་མོ་སྒྲ་ཡོད་པ་ནི་དགག་སྒྲ་དང༌། མེད་པ་ནི་མ་སོགས་བདག་སྒྲར་གྱུར་པ་དང༌། མིང་མཐའ་དང་བར་གྱི་གསལ་བྱེད་སོགས་ལ་བརྗོད་དེ། གཞུང་གི་དངོས་བསྟན་པ་པོ་བདག་སྒྲ་དང༌། དེ་དང་ཕྱོགས་མཚུངས་པའི་བ་བོ་མ་མོ་བཅས་བདག་སྒྲ་ཡིན་མིན་སྐབས་ཀྱི་དཔེ་བརྗོད་དང་བཅས་སྔར་བཀོད་ཟིན་པ་དང༌། འདིར་མིང་གི་མཐའ་ན་ཡོད་ཅེས་པ་གཙོ་མིང་དང་མིང་མཐའ་གཉིས་ལས། གཙོ་མིང་གི་མཐའ་ན་ཡོད་པ་སྟེ་གྲོགས་ཀྱི་མཐར་པོ་སྦྱར་ནས་གྲོགས་པོར་འགྱུར་བ་ལྟ་བུ་སོགས་ཀྱི་བདག་སྒྲ་དང༌། བུམ་གྱི་མཐར་པ་སྦྱར་ནས་བུམ་པ་ཞེས་པ་ལྟ་བུའི་མིང་མཐའི་པ་བ་ནི་ཕོ་སྒྲའི་ནང་དོན་མེད་པ་ཞིག་ཏུ་ཤེས་དགོས། དགག་སྒྲའི་མ་མི་གཉིས་མིང་གི་མཐའ་ན་ཡོད་པ་ནི། གང་ཞིག་དགག་པའི་དགག་བྱའི་ཆོས་ཀྱི་མཐར་སྦྱར་བ་སྟེ། རྫུན་མ་ཤོད་ཅེས་པ་ལྟ་བུ་ཡིན་ཡང༌། དེ་དང་ཕོ་སྒྲ་ཡོད་པ་གཉིས་མི་འདྲ་བར་མའམ་མི་མཐར་ད་དུང་བྱ་ཚིག་དང་ཁྱད་ཚིག་དང་ཁྱད་ཚིག་གཞན་གང་རུང་མ་སྦྱར་ན་གོ་བར་མི་ནུས། མོ་སྒྲའི་དགག་དོན་མེད་པ་ནི་བདག་སྒྲར་གྱུར་སྐབས་དང༌། མིང་མཐའ་མ། བར་གྱི་གསལ་བྱེད་ར་མ་ལུག་ལྟ་བུ་སོགས་སུ་འགྱུར་སྐབས་ཡིན་པས་ན། ཕོ་སྒྲ་ཡོད་ཅེས་པ་བདག་སྒྲའི་དོན་ཡོད་པ་ལ་གོ་བ་དང༌། མེད་ཅེས་པ་དེའི་དོན་མེད་པར་དོན་གཞན་ཡིན་པར་གོ་དགོས་ཤིང་དེ་བཞིན་མོ་སྒྲ་ཡོད་ཅེས་དགག་པའི་དོན་ཡོད་པ་ལ་གོ་བ་དང༌། མེད་ཅེས་པ་དེའི་དོན་མེད་པར་དོན་གཞན་མིང་མཐའ་སོགས་ལ་གོ་དགོས་པ་ཡིན་ནོ།
ལེ་ཚན་བརྒྱ་དང་དྲུག་ཅུ།
ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་བཞི་པ།
ཚིག་ཕྲད་ཀྱི་ནང་གསེས་སུ་འཇུག་པའི་སྐབས་ཀྱི་ཡོད་དམ་མེད་པ་ཁག་བཞི་པ་ནི། རྩ་བ་ལས། རྒྱན་དུ་གྱུར་པ་རྣམས་ལ་ཡང༌། །དོན་ལ་བསྙེགས་པ་ཡོད་མེད་དང༌། །ཞེས་ཚིག་རྒྱན་དུ་གྱུར་པ་ཀྱང་ཡང་འང་རྣམས་ལ་ཡང༌། དོན་གོང་མ་ལ་རྗེས་སུ་བསྙེགས་པ་སྟེ་རྗེས་སུ་འགྲོ་བའི་མཐུན་པའི་དོན་ཡོད་པ་དང༌། དེའི་དོན་མེད་པའི་མི་མཐུན་རྒྱན་དང༌། སྡུད་པ་སོགས་ཀྱི་དོན་དུ་འགྱུར་བ་རྣམས་ཏེ། འདིར་བསྙེགས་པ་ཡོད་དམ་མེད་པ་ནི་དོན་གོང་མའི་རྗེས་སུ་འགྲོ་ཞིང་མཐུན་པར་ཡོད་པའི་མཐུན་རྒྱན་གྱི་དོན་ཡོད་མེད་ཡིན་པར་འཆད་ན་འབྲེལ་ཆགས་པ་ལས། ཀྱང་ཡང་འང་གསུམ་དོན་ལ་བསྙེགས་པ་ཡོད་ན་སྦྱར་དགོས་ཤིང་མ་བསྙེག་ན་མ་སྦྱར་ཡང་རུང་ཞེས་ཁ་ཅིག་འགྲེལ་ཚུལ་ནི་དགོངས་པ་ངོ་མ་ལས་རིང་དུ་གྱུར་པ་སྟེ། དེ་ལྟར་ན་ཡོད་དམ་མེད་ཀྱི་ཁག་དྲུག་གར་ཚིག་ཕྲད་སྦྱར་རུང་མ་རུང་བཤད་རྒྱུ་ཡོད་པ་དཔེར་ན་བསྡུ་རྒྱུ་ཡོད་མེད་སྐབས་གམ་སོགས་དང༌། དང་སྒྲ་སྦྱར་རུང་མ་རུང་ནས་བཤད་པའམ། བསྐྱར་བ་ཡོད་མེད་སྐབས་ནི་སྒྲ་རུང་མ་རུང་དང༌། ཕོ་སྒྲ་མོ་སྒྲ་ཡོད་མེད་སྐབས་པ་པོ་མ་མི་སྦྱོར་རུང་མ་རུང་སོགས་སུ་ཇི་ལྟར་འགྲེལ་ཏེ་འགྲེལ་མི་རུང་བ་བཞིན་དུ་འདིར་ཡང་མཐུན་རྒྱན་གྱི་དོན་ཡོད་མེད་ནས་བཤད་ན་དོན་ལ་འབྱོར་ཞིང༌། ཀྱང་ཡང་འང་གི་མཐུན་རྒྱན་ལས་གཞན་པའི་དོན་རྣམས་ཀྱང་བསྡུ་བར་ནུས་པས་ཚིག་ཕྲད་ནང་གསེས་ཀྱི་འཇུག་པ་བྱེ་བྲག་ཏུ་བཤད་པའི་དགོས་པའང་བསྒྲུབ་ནུས་པའི་ཕྱིར་ན། དོན་ལ་བསྙེགས་པ་ཡོད་མེད་གཉིས་ཀྱི་འགྲེལ་ཚུལ་འདི་ག་ལེགས་པར་བསམ་ཞིང༌། དཔེ་བརྗོད་ནི་སུམ་ཅུ་པའི་རྒྱན་སྡུད་ཀྱི་སྐབས་དབྱེ་བ་སྣ་ཚོགས་དང་འཇུག་པ་གཞན་ལ་སོགས་པ་ཞིབ་པར་བཀོད་པས་འདིར་མ་སྤྲོས་སོ།། །།
ལེ་ཚན་བརྒྱ་དང་རེ་གཅིག
ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་ལྔ་པ།
ཡོད་དམ་མེད་ཀྱི་ཁག་ལྔ་པ་བསྟན་བྱ་ལྷག་མ་ཡོད་མེད་ནི། རྩ་བ་ལས། བསྟན་བྱ་ལྷག་མ་ཡོད་མེད་དང༌། །ཞེས་ཚིག་ཕྲད་སྦྱར་བའི་མཇུག་ཏུ་བསྟན་བྱ༵་ཡི་དོན་ཞིག་རྗེས་སུ་ལྷག་པ་སྟེ་ལྷག་མ༵་ཡོ༵ད་པའི་ལྷག་བཅས་དང༌། དེ་ལྟར་མེ༵ད་པའི་དོན་གཞན་རྣམས་དང༵༌། ཞེས་གསུངས་ནས་ལྷག་བཅས་ཀྱི་དོན་ལྡན་པའི་སྟེ་ཏེ་གཉིས། དེ་སྒྲ། ནས་སྒྲ། ལ་སྒྲ་རྣམས་ཀྱིས་མཚམས་སྦྱོར་བ་ལ་སོགས་པའི་ལྷག་བཅས་ཀྱི་དོན་སྣ་ཚོགས་པ་བསྟན་པའི་དཔེ་བརྗོད་སོ་སོ་དང་བཅས་གོང་དུ་སོང་ཟིན་པས་འདིར་དཔེ་རེ་རེས་འཐུས་པར་བྱ་ན། སྟེ་སྒྲའི་ལྷག་བཅས། ལག་ནས་བཟུང་སྟེ་སྐྱབས་འཇུག་ཞུས་ལྟ་བུ་དང༌། ཏེ་སྒྲའི་ལྷག་བཅས། བསྒྱུར་ཏེ་གཏན་ལ་ཕབ་ལྟ་བུ་སྟེ། དེ་གཉིས་ལ་ལྷག་བཅས་ཀྱི་དོན་ཡོད་པ་ཁོ་ན་ལས། དོན་དེ་མེད་པའི་གཞན་གྱི་འཇུག་པ་མེད་དོ། །དེ་སྒྲའི་ལྷག་བཅས་ནི་དངུལ་ཡོད་དེ་རྒྱན་པོ་འགྱེད་ནས་ཤོར་ལྟ་བུ་དང༌། ནས་སྒྲའི་ལྷག་བཅས། ཡར་ལངས་ནས་མཆོད་པ་ཕུལ་ལྟ་བུ་དང༌། ལ་སྒྲའི་ལྷག་བཅས། ཇ་འཐུང་ལ་པགས་ཟོ་ལྟ་བུའོ། །
བསྟན་བྱ་ལྷག་མ་མེད་པའི་དོན་གཞན་ལ། དེ་སྒྲའི་འདས་མ་ཐག་པ་དང༌། གཞན་ཅན་གཉིས། ནས་སྒྲའི་འབྱུང་ཁུངས་དགར་སྡུད། ལ་སྒྲའི་ལ་དོན་དང་ན་ལའི་འཇུག་པའི་སྐབས་རྣམས་ལ་ལྷག་བཅས་མ་ཡིན་པར་དོན་གཞན་དུ་འཇུག་པའི་ཚིག་ཕྲད་ཡིན་པ་ནི་བསྟན་བྱ་ལྷག་མ་ཡོད་མེད་ཀྱི་ཁོངས་སུ་འདུའོ།། །།
ལེ་ཚན་བརྒྱ་དང་རེ་གཉིས།
ཚིག་དོན་འོག་མ་ལས་བསྡུ་རྒྱུ་ཡོད་མེད་ཁག་དྲུག་པ།
ཡོད་དམ་མེད་ཀྱི་ཁག་དྲུག་པ་ཚིག་དོན་རྫོགས་དང་མ་རྫོགས་གཉིས་ནི། སླར་བསྡུ་ཡིན་པ་གཞིར་བཞག་ལ། གལ་ཏེ་བྱ་བ། རྒྱན་ལ་སོགས་པའི་ཁྱད་ཚིག་གི་མཐར་སྦྱར་བ་ན། ཚིག་གི་དོན་གང་རུང་ཞིག་གི་འདས་པ་ལ་སོགས་པ་བརྗོད་དུ་ཟིན་ནས་སྐད་ཆ་རྫོགས་པ་སྟེ། ལས་ཀ་བྱས་སོ། །མེ་ཏོག་དེ་ནི་ཆེས་མཛེས་སོ། །ཁོང་ནི་རིག་པའི་གནས་ལྔ་ལ་མཁས་སོ། །ལྟ་བུ་དོན་སྐོར་ཆ་ཚང་ཞིང་རིང་ཐུང་ལ་མ་བལྟོས་པར་བཤད་ཟིན་ནས་རྫོག༵ས་པ་དང༵༌། དེ་མིན་མིང་རྐྱང་ལ་སྦྱར་བའི་རྣམ་དབྱེ་དང་པོ་ནི་ཆོས་དེ་སྒྲུབ་པ་ཙམ་ལས་གཞན་དུ་ཚིག་དོན་འགའ་ཡང་ཡོད་པར་མི་གོ་བས་དེ་རིགས་ནི་རྫོགས་པའི་དོན་མེད་པ་ཞེས་བྱ་བ་སྟེ། རྩ་བ་ལས། ཚིག་དོན་རྫོགས་དང་མ་རྫོགས་ཀྱིས། །དེ་དག་གོང་གི་ཁག་ལྔ་ཡང་ཚུད་ནང་གསེས་རྣམ་པར་དབྱེ་ཞེས་པས་བསྟན་ནོ། །
ཚིག་དོན་རྫོགས་མ་རྫོགས་ཞེས་པ་སླར་བསྡུའི་ཕྲད་ཁོ་ནའི་སྟེང་ནས་བསམ་བློ་གཏོང་དགོས་པ་ཞིག་ནི་མིན་པར་ངེས་ཏེ། དོན་སྐོར་ཧྲིལ་བུ་ཞིག་བཤད་ཟིན་ནས་རྫོགས་པའི་རེད་དང་ཡིན་ལ་སོགས་པས་མཐར་བརྒྱན་པ་བར་མཚམས་དང་བཅས་པ་གང་ཡིན་པ་རྣམས་ནི་ཚིག་དོན་རྫོགས་པའི་ཁོངས་སུ་གཏོགས་ཤིང༌། རྣམ་དབྱེ་དང་པོ་ཙམ་གྱི་སླར་བསྡུ་དང༌། དོན་གྱི་བཤད་པ་མ་རྫོགས་ཀྱང་ངལ་གསོའི་བར་མཚམས་ཐོབ་པ་རྣམས་ལ་ཚིག་དོན་མ་རྫོགས་པའི་གྲས་སུ་འགྲོ་བར་སེམས། དེ་ལྟར་ཐོན་མིས་གོང་གསལ་ཚིག་དོན་བསྡུ་བ་སོགས་ཡོད་མེད་ཁག་དྲུག་ཏུ་རྒྱས་པར་གསུངས་པ་ནི་གཅིག་ནས་རྗེས་འཇུག་དོན་གྱི་ཇི་ལྟར་འཇུག་ཚུལ་ཤེས་པ་དང་གཉིས་ནས་བོད་ཀྱི་ཚིག་གི་རྣམ་བཞག་ལ་ད་དུང་ཞིབ་དཔྱད་ཀྱི་གནད་ཡོད་པ་གོ་བའི་ཆེད་དུ་གསུངས་པར་སྣང་ངོ༌། །
རྟགས་འཇུག་སྐབས་ཀྱི་དོགས་གཅོད་གླེང་སློང་འགའ་ཞིག
ལྷན་ཐབས་ཀློག་བྱེད་ ༢༠
ཐོན་མི་ཨ་ནུའི་བུ་ཀུན་ཏུ་བཟང་པོ་ལ་གུས་པས་བཏུད་དོ། །དེ་ལ་འདིར་རྟགས་ཀྱི་འཇུག་པའི་སྐབས་ཀྱི་དོགས་གཅོད་གླེང་སློང་འགའ་ཞིག་བྱ་བ་ལ། མ་འོངས་པའི་བྱེད་པོ་དངོས་ཞུགས་ཀྱི་སྐོར་དང༌། བདག་གཞན་དབྱེ་རྒྱུ་ཡོད་ཀྱང་བྱེད་ལས་ཐ་མི་དད་པ་ཡོང་སྲིད་པའི་སྐོར། བྱེད་པ་པོ་དང་བྱ་བའི་ཡུལ་གཉིས་གཅིག་ཏུ་གྱུར་པ་ཡོད་དམ་མེད། བྱེད་པོ་དང་ཡུལ་ངོས་འཛིན་དཀའ་བའི་བལྟོས་བཅས་བྱ་ཚིག་སྐོར། དུས་ཀྱི་ཐ་སྙད་ལ་དཔྱད་པ་བཅས་ཀྱི་སྐོར་ནས་གླེང་སློང་བ་ཡིན་ནོ། །
དང་པོ། མ་འོངས་པའི་བྱེད་པོ་དངོས་ཞུགས་ཞེས་པ་གང་ལ་བྱ་ཞེ་ན། བྱ་བ་གང་ཞིག་ངེས་པར་འབྱུང་བར་འགྱུར་ཞིང་དེའི་བྱེད་པོ་འང་གང་ཞིག་ངེས་ཤིང་གཞན་དུ་མི་འགྱུར་བ་ཡིན་ན། བྱེད་པ་པོས་བྱ་བ་ལ་སྦྱོར་ཟིན་པ་མིན་ཡང༌། མ་འོངས་པའི་བྱེད་པོ་དངོས་སུ་ཞུགས་པའི་བྱ་ཚིག་ལ་ངོས་འཛིན་དགོས་ཏེ། དཔེར་ན། བྱམས་པ་མ་འོངས་པར་མངོན་པར་རྫོགས་པའི་སངས་རྒྱས་པ་དང༌། ཆོས་འཁོར་བསྐོར་བར་ངེས་ཤིང༌། སངས་རྒྱས་པ་པོ་དང་ཆོས་འཁོར་བསྐོར་བ་པོ་ཡང་བྱམས་པ་ཉིད་དུ་ངེས་པའི་ཕྱིར། ད་ལྟ་བྱ་བ་དེ་མ་བྱུང་ཡང་བྱམས་པ་མ་འོངས་པའི་བྱེད་པོ་དངོས་ཞུགས་ཏེ། བྱམས་པ་སངས་རྒྱས་པར་འགྱུར། ཆོས་འཁོར་བསྐོར་བར་འགྱུར་ཞེས་པའི་བྱ་བ་མ་འོངས་པ་ལ་དེའི་མ་འོངས་པའི་བྱེད་པོ་དངོས་ཞུགས་ཀྱི་བྱ་ཚིག་འདོད་པ་ལ་སྐྱོན་མེད་དོ་སྙམ། དེས་ན་བྱེད་པོ་དངོས་ཞུགས་ཀྱི་བྱ་ཚིག་ལ་བྱེད་པོས་བྱ་བ་ལ་ཞུགས་བཞིན་པ་ཁོ་ན་ཡིན་མི་དགོས་ཏེ། བྱ་བ་བྱས་ཟིན་ཀྱི་འདས་པའི་བྱེད་པོ་དངོས་ཞུགས་དང༌། བྱ་བ་བྱ་རྒྱུའི་མ་འོངས་པའི་བྱེད་པོ་དངོས་ཞུགས་ཀྱང་ཡོད་པས་སོ། །
གཉིས་པ། བདག་གཞན་དབྱེ་རྒྱུ་ཡོད་ཀྱང་བྱེད་ལས་ཐ་མི་དད་པ་ཡང་ཡོད་པས། ངེས་པར་བྱེད་ལས་ཐ་དད་པ་ཡིན་དགོས་པར་འདོད་པ་འཁྲུལ་ཏེ། དཔེར་ན། བཀྲ་ཤིས་གདན་ལ་བཞུགས་ཞེས་བཞུགས་པ་པོ་དང་བཞུགས་བྱའི་དངོས་པོ་ལོགས་སུ་མེད་པས། བྱེད་ལས་ཐ་མི་དད་པར་མཁས་པ་མང་པོས་གསུངས་ཤིང༌། འོ་ན་དེ་ལ་བདག་གཞན་དབྱེ་རྒྱུ་མེད་དམ་ཞེ་ན། བདག་བཞུགས་པ་པོ་བཀྲ་ཤིས་དང༌། གཞན་གཙོ་བོ་བཞུགས་བྱའི་ལས་ཀྱི་དངོས་པོ་མེད་ཀྱང་གཞན་དོན་ཕལ་པ་སྟེ། བཞུགས་ཡུལ་གདན་ཡིན་པར་གསལ་བས། བདག་དང་གཞན་ངོས་གཟུང་རྒྱུ་ཡོད་པ་བཞིན་ནོ། །
གསུམ་པ། བྱེད་པ་པོ་དང་བྱ་བའི་ཡུལ་གཉིས་གཅིག་ཏུ་གྱུར་པའི་སྐབས་ཡོད་དམ་མེད་ཅེ་ན། སྤྱི་ན་ཡུལ་དང་བྱེད་པོ་སོ་སོར་མ་འདྲེས་པ་ཡིན་ཡང༌། སྐབས་འགར་དཔེར་ན། དགེ་སློང་གིས་ལུས་ལ་ཆོས་གོས་བཀླུབས། རི་དྭགས་པགས་པས་ནུ་མ་གཡོན་མ་བཀབ་ལྟ་བུར་མཚོན་ན། ཆོས་གོས་བཀླུབས་པ་པོ་དགེ་སློང་ཡིན་ན། བཀླུབས་པའི་བྱ་བའི་ཡུལ་གང་ལ་འཇོག །ནུ་མ་བཀབ་པའི་བྱ་བའི་ཡུལ་ནུ་མ་ཡིན་ན་བཀབ་པ་པོ་ཡང་སྤྱན་རས་གཟིགས་ཡིན་པས། དེ་ལྟ་བུའི་བྱ་ཚིག་གི་སྐབས་བྱེད་པོ་དང་ཡུལ་གཅིག་ཏུ་གྱུར་པའམ་དབྱེར་མི་ནུས་པ་སྣང་བས་དཔྱད་དགོས། །
བཞི་པ། བྱེད་པོ་དང་ཡུལ་མཐའ་གཅིག་ཏུ་མ་ངེས་པའི་བལྟོས་བཅས་ཀྱི་བྱ་ཚིག་ཀྱང་ཡོད་དེ། ཟློས་གར་ལ་བལྟ་ཞེས་པའི་བལྟ་བ་པོས་ལྟད་མོར་ཡོང་མཁན་རྣམས་ཡིན་པ་གཞིར་བཅས་ཏེ་བྱེད་པོར་འཇོག་དགོས་ཀྱང༌། ལྟད་མོ་སྟོན་པའི་བྱ་བ་བྱེད་མཁན་འཁྲབ་སྟོན་ཟློས་གར་བ་ཚོས་ཡུལ་ལྟད་མོ་བ་ལ་དམིགས་ཏེ་འཁྲབ་པའི་ཕྱིར། དེ་ཡང་བྱེད་པོར་འཇོག་དགོས་པ་ཞིག་སྣང་བས། ཡང་སྙིང་བྱེད་པ་པོ་སུ་དང་ཡུལ་སུ་ལ་འཇོག་བལྟོས་པ་དང་བཅས་པ་སྟེ། དཔེར་ན། ཕ་རོལ་ལ་བལྟོས་ནས་ཚུ་རོལ་སྨོས་ཀྱང༌། དེར་འབྱོར་སྐབས་ཚུལ་རོལ་འགྱུར་ལྡོག་འགྲོ་བ་ནང་ལྟར་རེད། །
ལྔ་པ། རྟགས་འཇུག་སྐབས་དུས་གསུམ་ཞེས་པ་སྤྱི་བཏང་དུས་ཀྱི་སྐར་ཆའི་འདས་པ་སོགས་ལ་གོ་རྒྱུ་མེད་པར་བྱ་བ་ གང་ཞིག་བྱུང་ཟིན་དང་འབྱུང་བཞིན་པ་འབྱུང་རྒྱུ་བཅས་ཀྱི་སྟེང་ནས་བཞག་དགོས་པ་མཁྱེན་གསལ་རེད། ད་དུང་དུས་ཀྱི་གོ་དོན་གཞན་ཞིག་ཀྱང་ཡོད་པ་སྟེ། དངོས་པོ་ཞིག་ལ་བལྟོས་ཏེ་དེའི་འདས་པ་དང༌། དེའི་ད་ལྟ་བ། དེའི་མ་འོངས་པའམ་འབྱུང་རྒྱུའི་དངོས་པོ་ཞེས་པ་ཡོད་པས། དེའི་གོ་དོན་ནི་བྱ་བའི་དུས་གསུམ་གྱི་ཐ་སྙད་མི་འཇུག་ལ། དུས་ཀྱི་སྐར་ཆའི་ཐ་སྙད་ཀྱང་འཇུག་གི་མེད། དེར་བརྟེན། དུས་ཞེས་པ་ལ་གོ་དོན་གསུམ་གྱིས་ཕྱེས་ཏེ་རྟགས་འཇུག་སྐབས་ཀྱི་དུས་གསུམ་ཞེས་པ་བྱ་བའི་དུས་གསུམ་ཡིན་པར་གསལ་བཤད་བྱ་དགོས།། །།
ལེ་ཚན་བརྒྱ་དང་རེ་གསུམ།
རྗེ་འཇུག་ཅིའི་ཕྱིར་འཇུག་པའི་སྡོམ་འགྲེལ།
རྗེས་འཇུག་རྣམས་དགོས་པ་ཅིའི་ཕྱིར་འཇུག་པ་ནི་རྩ་བ་ལས་སྤྱིའི་དགོས་པ་རྣམས་བསྒྲུབ་པའི་འགག་གནད་རྗེས་འཇུག་ལ་ཐུག་པ་དང༌། རྗེས་འཇུག་སྦྱར་བའི་དགོས་པ་དོན་གྱིས་བསྟན་པ་དང་གཉིས་ཀྱི་སྒོ་ནས་གསུངས་པའི་དང་པོ་ནི། ཅི་ཕྱིར་འཇུག་པར་བྱེད་ཅེ་ན། །ཡི་གེའི་ཁོངས་ནས་མིང་དབྱུང་སྟེ། མིང་གི་ཁོངས་ནས་ཚིག་ཕྱུང་ནས། །ཚིག་གིས་དོན་རྣམས་སྟོན་པར་བྱེད། །ཅེས་པར་ཚིགས་འགྲེལ་བྱ་ན། རྗེས་འཇུག་རྣམས་དགོས་པ་ཅི༵འི་ཕྱི༵ར་མིང་གཞི་ལ་འཇུག་པ༵ར་བྱེ༵ད་ཅེ༵་ན༵་ཞེས་དྲི་བས་གླེང་བསླངས་ཏེ་ལན་བགྱིས་པའི་ཚུལ་ནི། ཚོགས་གསུམ་གྱི་འགྲོ་སྟངས་ལ་མཚོན་ན་ཡི་གེ༷་རྐྱང་པའི་ཁོང༷ས་རྗེས་སུ་འཇུག་པ་བཅུར་ངེས་པ་དེ་དག་མིང་གཞི་དང་འདུས་ན༷ས་མིང་དང་བྱ་ཚིག་སོགས་དེ་ལས་དབྱུང་བར་བྱ་སྟེ༷། དེ་ལྟའི་མི༵ང་དང་ཕྲད་བྱ་ཚིག་ཁྱད་ཚིག་གི༵་འདུས་པའི་ཁོ༵ངས་ན༵ས་ཚིག་ཁྱིམ་དུ་མ་ཅན་གྱི་ཚིག་ཕྱུ༷ང་ན༷ས། ཚིག་སྣ་ཚོགས་ལྷན་དུ་སྦྲེལ་བའི་ཚིག་སྦྲེལ་ལམ་བརྗོད་པ་དག་གི༷ས་དོན་རྣམ༷ས་རིམ་པ་བཞིན་གྱིས་སྟན་པར་བྱེད་པའི་གོ་རིམ་དེ་དག་འབྱུང་བ་རྣམས་ཀྱི་འགག་གནད་ནི། སྔོན་འཇུག་མགོ་ཅན་འདོགས་ཅན་རྣམས་མིན་པར། མིང་གཞི་ལ་རྗེས་འཇུག་སྦྱར་བ་ཉིད་ལ་བལྟོས་པའི་ཕྱིར་རྗེས་འཇུག་ཉིད་འགག་གནད་དེ། དེའི་ཕྱིར་རྗེས་འཇུག་གིས་མིང་གཞི་ལ་ཞུགས་སོ་ཞེས་ཅི་ཕྱིར་འཇུག་པའི་སྤྱི་སྡོམ་དུ་གསུངས་པ་ཡིན། ཁ་ཅིག་སྐབས་འདིར་རྗེས་འཇུག་དགོས་གལ་ཆེ་བའི་བསྟན་བྱ་གཙོ་བོའི་ཐོག་ཏུ་མ་བསྒྲིལ་བར། །ཚོགས་གསུམ་བཤད་སྐབས་ཡིན་པ་ལྟར་གྱིས་ཡི་གེ་དང༌། མིང༌། ཚིག་གི་མཚན་ཉིད་ཁྱད་ཆོས་སོགས་དང་འབྲེལ་བའི་ཚོགས་གསུམ་གྱི་བཤད་པའང་ད་གཟོད་གཞི་ནས་བྱེད་པ་ནི་ཕྱིས་དྲགས་པ་སྟེ། ཤེས་བྱའི་གོ་རིམ་དུ་འོས་འཚམས་ཡོང་བར་འདོད་ན། སུམ་ཅུ་བའི་རྩོམ་པར་དམ་བཅའ་བའི་སྐབས། མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །ཞེས་པའི་སྐབས་ནས་བཤད་པ་ལེགས་ཏེ། ཚོགས་གསུམ་ལམ་ཙམ་ཤེས་པ་ནི་སུམ་རྟགས་བསླབ་པའི་སྔོན་འགྲོ་ཡིན་པས་ཀྱང་ཤེས་ནུས།། །།
ལེ་ཚན་བརྒྱ་དང་རེ་བཞི།
རྗེས་འཇུག་སྦྱར་བའི་དགོས་པ་དོན་སྟོན་གསུམ།
རྗེས་འཇུག་སྦྱར་བའི་དགོས་པ་དོན་གྱིས་བསྟན་པ་ལ་གསུམ། སྤྱིར་དབྱངས་གསལ་བལྟོས་བྱ་ལྟོས་བྱེད་ཀྱིས་སྒྲ་ཙམ་འབྱུང་ཚུལ་དང༌། བྱེ་བྲག་མིང་ཚིག་གསལ་བ་རྗེས་འཇུག་ལ་བལྟོས་པ། མིང་ཚིག་གསལ་བའི་དགོས་པ་དོན་སྟོན་དང་གསུམ་མོ། །འདིར་དགོས་པ་དོན་སྟོན་ཞེས་བརྗོད་པ་ནི་གང་ཞིག་མེད་ན་ཇི་ལྟར་དུ་འགྱུར་བའི་གནད་བསྟན་ནས་ཤུགས་ལ་དེ་ཡོད་དགོས་པར་བསྒྲུབས་པ་ཡིན། །
དང་པོ་ནི། རྩ་བ་ལས། མོ་ཡི་ཡི་གེ་མེད་པ་ན། །ཕོ་ཡིག་བརྗོད་པ་མེད་པར་འགྱུར། །ཞེས་དབྱངས་མོ༵་ཡི༵་གེ༵་ལྔ་གང་རུང་མེ༵ད་པ༵་ན༵། ཕོ་ཡི༵ག་གསལ་བྱེད་རྣམས་སྐད་དུ་བརྗོད་པ༵་ཙམ་ཡང་མེ༵ད་པ༵ར་འགྱུར་བས་དབྱངས་གསལ་གཅིག་ལ་གཅིག་བལྟོས་པ་ཤེས་དགོས་ཏེ། ཀ་ཁ་སོགས་ལ་དབྱངས་ཨའི་གདངས་དང་ལྡན་པ་མངོན་སུམ་ལྟར་རོ། །
གཉིས་པ་ནི། རྩ་བ་ལས། ཕོ་ཡིག་དེ་དག་རྣམས་ལ་ཡང༌། །འཇུག་པར་བཅས་པ་མེད་ན་ནི། །མིང་དང་ཚིག་ཀྱང་གསལ་མི་ནུས། །ཞེས་གསུངས་ཏེ། ཕོ་ཡི༵ག་དབྱངས་དང་ལྡན་པས་བརྗོད་དུ་ཡོད་པ་དེ༵་ད༵ག་རྣམ༵ས་ལ༵་ཡ༵ང་གལ་ཏེ་རྗེས་སུ་འཇུག་པ༵་གང་རུང་དང་བཅ༵ས་ཏེ་འདུས་པ༵་མེ༵ད་ན༵་ནི། སྒྲ་ཙམ་བརྗོད་པ་ལས། དོན་ལྡན་གྱི་མི༵ང་ད༵ང་ཚིག་གཅིག་ཀྱ༵ང་བོད་ཀྱི་སྐད་ཡིག་དང་མི་མཐུན་པས་གས༵ལ་བར་བྱ་མི༵་ནུས་སོ། །མིང་ཚིག་གསལ་བ་ལ་རྗེས་འཇུག་ལ་རག་ལས་པ་བསྟན། །
གསུམ་པ་ནི། མིང་ཚིག་གསལ་བ་མེད་ན་ནི། །དོན་རྣམས་བརྗོད་པར་མི་འགྱུར་རོ། །ཞེས་གལ་ཏེ་མི༵ང་དང་ཚི༵ག་ལ་སོགས་པ་གས༵ལ་བ༵ར་བྱེད་པའི་ཡི་གེ་འབྲི་ཀློག་གི་སྲོལ་ལམ་མེ༵ད་པའམ་མ་དར་ན༵་ནི། །ལྐུགས་པའི་ལོག་བཤད་ཙམ་ནི་འབྱུང་གི །རིག་གནས་ཤེས་བྱའི་དོ༷ན་ཟབ་ཅིང་རྒྱ་ཆེ་བ་རྣམ༵ས་ཡི་གེའི་ལམ་ནས་བརྗོ༵ད་པ༵ར་མི༵་འགྱུར་བས། དེ་ལྟར་ན་གདོད་མའི་སྤྲ་མི་འམ། ཤིང་གི་ལོ་མ་གྱོན་པའི་ཀླ་ཀློའི་རིགས་སུ་གཏོགས་པར་འགྱུར་རོ༷། །ཞེས་དོན་དུ་རྗེས་འཇུག་གིས་གསལ་བར་བྱས་པའི་མིང་ཚིག་ཡི་གེའི་སྟེང་ནས་བརྗོད་པ་བོད་དུ་གལ་ཆེ་བ་བསྟན་ནོ།། །།
ལེ་ཚན་བརྒྱ་དང་རེ་ལྔ༌།
མཇུག་བསྡུ་བ་ལས་སུམ་རྟགས་གཉིས་ཀར་འཐད་པའི་དགོས་པ་བཤད་པ།
སུམ་རྟགས་གཉིས་ཀྱི་བརྩམས་པའི་དགོས་པ་ཆབས་ཅིག་ཏུ་བཤད་པའི་སྒོ་ནས་མཇུག་བསྡུ་བ་ལ། ལྡོག་ཕྱོགས་གསུམ་གྱིས་སུམ་རྟགས་ཀྱི་བརྗོད་བྱ་གལ་པོ་ཆེར་བསྒྲུབ་པ། སྣོད་བཅུད་ཕུང་ཁམས་སྐྱེད་མཆེད་ཀྱི་རྣམ་བཞག་མདོར་བསྟན་པ། དགོས་པ་འགྲུབ་པར་སྨོན་པའོ། །
དེ་ཡང་རྟགས་འཇུག་གི་གཞུང་འདིར་སུམ་ཅུ་པའི་དགོས་པ་ཆབས་ཅིག་བསྟན་ཅེས་ཁྱོད་ཧ་ཅང་གི་ཐལ་ལོ་ཞེས་གསུང་རྒྱུ་ལ་ཐུགས་བདེན་མོད། འོན་ཀྱང་བདག་ལ་དྲན་རྟོག་དེ་ལྟར་བྱུང་བའི་རྐྱེན་ཡང་ཡོད་དེ། ༡ སུམ་ཅུ་པར་མཆོད་བརྗོད་སོགས་རྒྱས་པར་ཡོད་པ་ལ། རྟགས་འཇུག་ཏུ་དེ་ལྟར་མེད་པ་དང༌། རྟགས་འཇུག་སྐབས་མཐར་གཞུང་བརྩམས་པའི་དགོས་པ་རྒྱས་པར་བཤད་ནས་མཇུག་སྨོན་དང་བཅས་པ་བྱུང་ཡང་སུམ་ཅུ་པར་དེ་ལྟར་མེད་པ་རེད། ༢ རྗེས་འཇུག་གལ་པོ་ཆེར་ནན་དུ་གསུངས་པ་ནི་སུམ་ཅུ་པ་དང་རྟགས་འཇུག་གཉིས་ཀ་ལ་ཡོད་པས་དེ་ཐད་དོན་མཚུངས་པ་དང༌། ༣ མིང་ཚིག་གསལ་བར་བྱེད་པ་ལ་རྗེས་འཇུག་ཞུགས་པ་གལ་ཆེ་བ་དང་འདྲ་བར། ཚིག་ཕྲད་ཀྱི་སྦྱོར་བ་ཡང་དེ་མཚུངས་གལ་ཆེ་བའི་ཕྱིར་སུམ་ཅུ་པའི་ཕྲད་ཀྱི་རྣམ་བཞག་དང༌། རྟགས་འཇུག་སྐབས་ཀྱི་སྔོན་རྗེས་ཀྱི་འཇུག་པ་བཞི་སོགས་ཀྱི་བརྗོད་བྱ་རྣམས་མིང་ཚིག་གསལ་བ་ལ་སོགས་དགོས་པ་དང་ཉིང་དགོས་རྣམས་ལ་གཅིག་མཚུངས་སུ་གལ་ཆེ་བས་དང༌། ༤སུམ་ཅུ་པའི་རྩ་བར་རྗེས་འཇུག་བཞི་ཡི་སྦྱོར་བ་ནི། །མཉན་བསམ་བསྟན་པའི་དོན་ལ་སྦྱར། །ཞེས་རྟགས་འཇུག་དང་ཕྱོགས་མཚུངས་ཤིག་ཀྱང་གསུངས་ཡོད། རྒྱུ་མཚན་དེ་དག་གིས་སུམ་རྟགས་གཉིས་ཀའི་དགོས་པ་དང་མཇུག་སྨོན་ཡང་མཛད་དོ་ཞེས་དཔྱད་གཞིར་འདི་ན་སྨྲས་སོ། །དེ་ཡང་སུམ་ཅུ་པ་དང༌། རྟགས་ཀྱི་འཇུག་པ་གཉིས་གཞུང་ཆེན་པོ་གཅིག་གི་སྐབས་སོ་སོ་བ་ཡིན་པར་གསུངས་པ་ཡང༌། ཀུན་ཏུ་བཟང་པོའི་བྱཱ་ཀ་ར་ཎའི་དང་པོའི་སྐབས་ཏེ་གཉིས་པའོ། །ཞེས་སོགས་ཁུངས་སུ་མཛད་པར་སྣང་ཞིང༌། སྒྲའི་བསྟན་བཅོས་ཀྱི་རྩ་བ་ཆེན་མོ་བརྒྱད་རྣམས་གཞུང་གཅིག་ཏུ་མཛད་པར་གོར་མ་ཆག་པས། དེ་ཕྱིར་རྟགས་འཇུག་གི་མཇུག་བསྡུའི་སྐབས་སུ་སུམ་ཅུ་པ་སོགས་གཞན་ལའང་ཁེབས་པར་འཇུག་པ་ཞིག་མཛད་བཟོ་སྣང་ངོ༌།། །།
ལེ་ཚན་བརྒྱ་དང་རེ་དྲུག
ལྡོག་ཕྱོགས་གསུམ་གྱི་དང་པོ།
ལྡོག་ཕྱོགས་གསུམ་ལས་དོན་དུ་སུམ་རྟགས་ཀྱི་བརྗོད་བྱ་གལ་པོ་ཆེར་གསུངས་པ་ལ། རྩ་བ་ལས། དེ་ལྟར་གྱུར་ན་འཇིག་རྟེན་དུ། །དོན་མཚོན་བརྗོད་པ་ཀུན་ཀྱང་མེད། །ཅེས་ལྡོག་ཕྱོགས་དང་པོ་སྟེ། སུམ་རྟགས་བརྡ་སྤྲོད་དང་འབྲེལ་བའི་བོད་ཡིག་མེད་པ་དེ་ལྟར་གྱུ༵ར་ན༵་བོད་མི་གནས་སྡོད་ཀྱི་འཇི༵ག་རྟེན་དུ། དོ༵ན་ཅི་རིག་མཚོ༵ན་པའི་འཕྲིན་ཡིག་དང༌། འཛིན་ཤོག ཡིག་གན། བརྡ་ཐོ་ལ་སོགས་པའི་སྤྱི་བཏང་གི་རྒྱུན་སྤྱོད་ཡིག་རིགས་ཀྱི་ཐོག་ནས་བརྗོ༵ད་པ༵་སྤེལ་སྲོལ་ཀུ༵ན་ཀྱ༵ང་མེ༵ད་པར་འགྱུར་རོ་ཞེས་བརྡ་སྤྲོད་ཀྱི་གཞུང་མེད་ན་ཅི་འདྲར་འགྱུར་བའི་ལྡོག་ཕྱོགས་དང་པོ་སྟེ་དོན་མཚོན་གྱི་བརྗོད་པ་ཡི་གེའི་ལམ་དུ་ཁོད་པ་ཐམས་ཅད་མེད་པ་ཆགས་རྒྱུ་དང༌། དེ་ལྟར་ན་འཕྲིན་ཡིག་ལ་སོགས་རྒྱུན་གཏན་འཚོ་བའི་ནང་སྤྱོད་པའི་བེད་སྤྱོད་ཡིག་རིགས་ཀྱི་འབྲི་སྲོལ་མེད་པར་འགྱུར་ནས་འཇིག་རྟེན་འདིར་ཆབ་སྲིད་ཀྱི་བཀའ་ཡིག་རིགས་ཁྲིམས་སྲོལ་དང༌། ཚོང་ཁེ་འབབ་སོགས་དཔལ་འབྱོར་ཐད་ཀྱི་བརྡ་འཕྲིན་འབྲེལ་མཐུད་སྣ་ཚོགས་དང༌། ཡི་གེའི་ལམ་ནས་སྤེལ་བའི་སློབ་གསོའི་བྱ་གཞག་དང་གསར་འགྱུར་སྤེལ་རེས། ཐ་ན་གཉེན་ཉེ་སྤུན་མཆེད་དང༌། བཟའ་མི་བུ་ཕྲུག་དབར་གྱི་ཡིག་འབྲེལ་སོགས་ཀྱང་འབྱུང་ཐབས་བྲལ་བས། བརྡ་སྤྲོད་ཀྱི་གཞུང་ལུགས་དང་འབྲེལ་བའི་ཡི་གེ་འབྲི་སྲོལ་ཞིག་ངེས་པར་ཡོད་དགོས། །དེ་ལས་ལྡོག་ན་གོང་གསལ་གྱི་སྐྱོན་རྣམས་འབྱུང་ངོ་ཞེས་ལྡོག་ཕྱོགས་ཁག་གསུམ་དུ་གསུངས་པའི་དང་པོ་སྟེ་དེ་ལྟར་ན་དོན་མཚོན་བརྗོད་པ་ཀུན་ཀྱང་མེད་པར་འགྱུར་ཞེས་པའོ། །འདིར་བེད་སྤྱོད་ཡིག་རིགས་སྐཽར་ནས་སློབ་གཞི་བསྣན་ན་དོན་མཐུན་པར་འགྱུར་བས་གཞན་ནས་ཁ་སྐོང་བགྱིས་ན་ལེགས་ཤིང༌། ལྷག་པར་བོད་ས་གནས་སྲིད་གཞུང་གི་བྱེད་སྒོ་ཁག་ནང་སྤྱད་པའི་གཞུང་ཡིག་གི་འབྲི་སྲོལ་ལ་ཁམས་དྭངས་ཤིང༌། དོན་འཚོ་བ། འབྲུ་སྡུད་པ། སྒམ་པ་དང་བརླིང་བའི་ཚིག་ཉམས་ཡོད་དེ། དེ་ནི་ཡིག་མཁན་ཕུལ་དུ་བྱུང་བ་ཁོ་ནའི་སྤྱོད་ཡུལ་ལགས་སོ།། །།
ཡིག་བསྐུར་རྣམ་བཞག་མདོར་བསྡུས།
ལྷན་ཐབས་ཀློག་བྱེད་ ༢༡
བཤེས་གཉེན་དམ་པ་སྤྱི་བོའི་གཙུག་ན་བསྟེན། །འཕྲིན་ཡིག་བསྐུར་བའི་ཚུལ་ལམ་ཅུང་ཟད་བརྗོད། །དོན་ཆེན་བསྒྲུབ་པའི་ལམ་སྟོན་སྒྲོན་མེ་དང༌། །མ་རྟོག་ཐེ་ཚོམ་སེལ་བའི་མེ་ལོང་སྟེ། །ཐག་རིང་གྲོགས་ནི་གཏམ་གྱིས་མཉེས་འགྱུར་བ། །གང་དེ་སྨྱུག་འཛིན་དབང་པོའི་ཁྱད་ནོར་ལགས། །དེ་ཡང་ཁྱད་ཆོས་ནང་དོན་བླང་བྱ་དང༌། །ཆ་རྐྱེན་གོ་རིམ་གུས་ལུགས་ཁ་བྱང་སོགས། །བྱེ་བྲག་ཁོང་དུ་ཆུད་པར་ཤེས་ནས་སུ། །མེས་པོའི་སྲོལ་ལམ་གཅེས་པར་བཟུང་བ་གནད། །
འཕྲིན་ཡིག་བསྐུར་བའི་ཁྱད་ཆོས་ནི། །སྦྲག་ལམ་བདེ་ན་མྱུར་བར་འཕྲོད། །ཁ་བྱང་གསལ་ན་ནོར་ས་མེད། །གོ་བརྡ་འཕྲོད་ན་བྱེད་ལས་ཚང༌། །གང་ཞིག་འབྲི་བའི་ནང་དོན་ནི། །རྣམ་པ་བདུན་དུ་ཤེས་བྱ་སྟེ། །བསྐུར་སའི་ཡུལ་དང་འཚམས་འདྲི་དང༌། །རང་ཕྱོགས་གནས་ཚུལ་སྐབས་ཀྱི་དོན། །སླད་ཀྱི་རེ་སྨོན་ཕྱག་རྟགས་སོགས། །ཟླ་ཚེས་མིང་གིས་གསལ་བའོ། །ཇི་ལྟར་འབྲི་བའི་བླང་བྱ་ལའང༌། །ཡུལ་ནི་མཐོ་དམན་བར་མ་གསུམ། །ཆེ་མཐོར་བསྟོད་དང་རན་པ་དགོས། །འབྲིང་པོ་མན་ལ་མཚན་སྨོས་ཏེ། །ཞབས་དྲུང་ལ་སོགས་བྲིས་པའི་མཐར། །གཤམ་ནས་གུས་གསོལ་སོགས་པ་སྦྱར། །འཚམས་འདྲིའི་གནས་སུ་གང་འོས་ཀྱི། །སྐུ་ཁམས་མཛད་ལམ་སོགས་བྲིས་མཐར། །སྤྲོ་བ་བརྟས་པའི་ཚིག་གིས་བརྒྱན། །འཕྲིན་སོགས་སླེབས་ན་བཀའ་དྲིན་བརྗོད། །རང་ཕྱོགས་གནས་ཁམས་འབྲི་བ་ན། །དམའ་ས་བཟུང་སྟེ་གཞན་དྲིན་བསྟོད། །རང་དང་ཉེ་འབྲེལ་ཡིན་གྱུར་ན། །བློ་དོགས་སེལ་ཆེད་དགག་སྒྲས་བསྐུལ། །སྐབས་ཀྱི་དོན་ཡང་མཚམས་ཞུ་སོགས། །སྨྲོས་ནས་དོན་གང་རྗོད་བྱེད་པ། །འབྱུང་རྐྱེན་བརྗོད་ཅིང་རེ་བ་བཏོན། །ཡང་ན་གསལ་བཤད་དོགས་འཆར་བསལ། །འདྲི་བར་བྱ་བ་སོགས་ཡིན་ནོ། །སླད་ཀྱི་རེ་སྨོན་གཉིས་ཡིན་ཏེ། །ཁམས་བདེ་འབྱུང་ཕྱིར་བསྐུལ་བ་དང༌། །གནས་འཕྲིན་བསྐུར་བར་བསྐུལ་བའོ། །ལག་རྟགས་ཡོད་ན་གྲངས་གསལ་དང༌། །མེད་ཚེ་མེ་ཏོག་སོགས་ཚིག་བརྒྱན། །ཡང་ན་ཤིས་པའི་ཚིག་གིས་སོ། །མཐའ་མཇུག་མིང་འབྲེལ་ཚེས་གྲངས་ཁོད། །དེ་རྣམས་ཡིག་གཟུགས་ཁམས་དྭངས་པོས། །གསལ་ཁ་དོད་ལ་ཚིག་འབྲུ་ཉུང༌། །འཕྲད་རྐྱེན་མ་ནོར་བྲི་འགྱུར་ན། །དེ་ལ་དགོས་པའི་ཆ་རྐྱེན་ཚང༌། །ནང་དོན་བདུན་པོའི་སྔ་རྗེས་དང༌། །གོ་རིམ་མ་འཁྲུལ་གལ་དུ་ཆེ། །གུས་པའི་ཚིག་ལ་མ་རན་ན། །ཞུ་ཡུལ་དགྱེས་པ་མི་འོང་བས། །གོ་བབ་ཆེ་བསྟོད་མི་འཛོལ་བར། །ལེགས་པར་བརྟག་སྟེ་བྲི་བར་བྱ། །ཁ་བྱང་སྒོ་རྟགས་ལ་སོགས་དང༌། །མཚོན་ལ་ནོར་ན་མདའ་མོ་ནི། །འབེན་མེད་པ་རུ་འཕེན་དང་མཚུངས། །དེ་ཕྱིར་འདི་ལ་ནན་དུ་མཛོད། །གཞན་ཡང་བོད་ཤོག་ལྟེབས་པ་སོགས། །འབེབས་ཀྱི་སྔ་སྲོལ་ཞིབ་ཆ་ནི། །མང་གི་དོགས་ནས་མ་བྲིས་པས། །མྱོང་བ་ཅན་ལ་སློབས་འཚལ་ལོ།། །།
ཤོག་ཆག་ཁ་ཤོག་འབྲི་ཚུལ།
ལྷན་ཐབས་ཀློག་བྱེད་ ༢༢
དབང་ཞུའི་ཡོན་དུ་བཀའ་དྲིན་བཏང་རག་དང༌། །བླ་མ་མཇལ་བར་མཎྜལ་རྟེན་དོད་བྲིས། །རྒྱལ་བཙན་གསོལ་བར་ཞལ་ཇ་གསེར་ཕུད་དོད། །གཉེན་སྒྲིག་སློང་ཆང་ནུ་རིན་དཔང་གདན་དོད། །ཁུ་བོར་རྟ་དོད་ཞང་པོར་བ་དོད་ཕུལ། །གཉེན་སྒྲིག་དངོས་ལ་བཀྲ་ཤིས་དགའ་སྟོན་དང༌། །རྟེན་འབྲེལ་མཚོན་བྱེད་རྟེན་འབྱུང་ནམ་དོད་འབྲི། །ཁྱིམ་པ་བཙས་པར་བང་སེལ་བཙས་སྟོན་དང༌། །ཕྱོགས་ཐོན་པ་ལ་ཕེབས་སྐྱེལ་ཞུ་མཚོན་དང༌། །ཕེབས་རྫོངས་མཚོན་དོད་བྲིས་ཀྱང་མ་འཐུས་མེད། །ནད་པར་ལྟ་རྟོག་སྙུང་གསོལ་དོད་ཅེས་འབྲི། །འདས་ཕུང་ཡོད་ན་དཀར་མེ་ཞལ་འདེབས་དང༌། །ཐུགས་གསོས་ཞུ་མཚོན་ལྟ་བུ་རན་པ་འབྲི། །བདུན་གཅིག་བདུན་བཞིར་འཁྲུངས་རྟགས་ཞལ་འདེབས་སམ། །མཆོད་སྤྲིན་མཆོད་མེའི་ཞལ་འདེབས་ཅི་ཡང་རུང༌། །ཞེ་དགུར་དགེ་སྨོན་འབྲེལ་ཐོབ་ཙམ་ཞེས་དང༌། །ཡང་ན་འདས་ཚིགས་མཆོད་པ་འབྲེལ་ཐོབ་འོས། །ལོ་མཆོད་ལ་ནི་ཞབས་མཇུག་ལེགས་སྨིན་འབྲི། །དོན་ཞུ་སྐབས་སུ་སྔ་སྲོལ་སྐྱབས་རྟེན་དང༌། །རིམ་འགྲོ་བ་ལ་སྐུ་ཡོན་མཚོན་བྱེད་དེ། །དྲིན་གཟོའི་ཚེ་ན་ཐུགས་རྗེ་ལེགས་འབུལ་འབྲི། །འགྱེད་ཀྱི་སྐལ་བར་སྐུ་སྐལ་ལ་སོགས་བརྗོད། །ཁང་གསོལ་ཐུགས་སྤྲོར་གསོལ་འབྲས་དོད་ཅེས་པ། །ལ་སོགས་སྐབས་ཐོག་མ་ནོར་བཀོད་པ་གལ།། །།
བེད་སྤྱོད་ཡིག་རིགས་ཁག་གཅིག་གི་སྤྱི་འགྲོས།
ལྷན་ཐབས་ཀློག་བྱེད་ ༢༣
མཁས་པའི་ཚོགས་ཀྱིས་ཤིས་པ་སྩོལ། །ཐོ་ཡིག་ཁག་གཅིག་རིམ་པར་བཤད། །དགོས་པ་ངེས་ཅན་དག་གི་ཕྱིར། །འབྲེལ་གཏུགས་དགོས་པའི་ཕ་རོལ་པོའི། །བཞུགས་ཡུལ་ལ་སོགས་བཀོད་པ་ཡི། །གནས་ཐོ་ཞེས་བྱ་དེ་ལ་ནི། །ཡུལ་གྱི་མཚན་དང་གོ་མིང་དང༌། །བཞུགས་གནས་ལས་ཁུངས་བཟོ་གྲྭ་དང༌། །ཁ་པར་ཨང་གྲངས་སྒོ་རྟགས་སོགས། །ཡན་ལག་ཚང་ན་ནམ་ཞིག་ཕན། །དཔེར་ན། རྒྱལ་པོ་ལགས་ལྷ་ས་ཨར་འདམ་བཟོ་གྲྭའི་མཁོ་སྒྲུབ་པ་ཡིན་ཅིང༌། །ཁོང་གླིང་སྐོར་ལམ་སྒོ་རྟགས་བཅུ་གཅིག་ནང་གསེས་གཉིས་པར་བཞུགས་ཡོད་སའི་ཞལ་དཔར་ཨང་གྲངས་ ༦༣༢༢༣༥༡ ཡིན། ལྟ་བུའོ། །
ལས་དོན་བསྒྲུབས་ཟིན་མ་བརྗེད་དང༌། །བསྒྲུབ་རྒྱུར་དྲན་སྐུལ་བྱ་བ་ལ། །བརྗེད་ཐོ་འཚོ་བའི་ཉེར་མཁོ་སྟེ། །དེ་ལ་བྱ་བ་གང་ཡིན་དང༌། །འབྲེལ་ཡོད་མི་དང་གང་གི་དུས། །དངོས་པོའི་མིང་དང་དེ་ཡི་གྲངས། །གང་དུ་ཡིན་དང་ཐོ་བཀོད་དུས། །གསལ་བ་བརྗེད་ཐོའི་ཡན་ལག་ཡིན། །
དཔེར་ན། ཨ་སྦོ་རྡོ་དགྲམ་དང་ཚོང་རྩིས་བྱས་པའི་ཆད་དངུལ་སྒོར་ ༨༠༠།༠༠ ལེན་རྒྱུ་ཡིན་པ་དེ་གཟའ་འཁོར་རྗེས་མའི་རེས་གཟའ་ཕུར་བུ། སྤྱི་ཟླ་གསུམ་པའི་ཚེས་བཅུའི་ཉིན་དགུང་ཆུ་ཚོད་དང་པོར་གསར་འཛུགས་མགྲོན་ཁང་སྒོ་  ༢༢༠ ནང་སྡོད་གོང་མིང་སར་འགྲོ་རྒྱུ་བྱས། །ཟླ་༣ ཚེས་༥ ཉིན་བཀོད།  ལྟ་བུའོ། །
ཁ་གདན་བྱས་པའི་དོན་ལ་སོགས། །ཕྱིས་ནས་གཞི་འཛིན་འབྱུང་བ་དང༌། །ཁྲམ་པ་རྣམས་ལ་སྔོན་འགོག་ཆེད། །ཚིག་ཐོ་དེང་སྐབས་མཁོ་བ་ཡིན། །དེ་ཡི་ཡན་ལག་ཚང་བ་ལ། །དོན་ནི་གང་དང་འགག་གནད་ཚིག །གཏམ་ལན་ཕྱོགས་གཉིས་བྱེད་པའི་མིང༌། །གཏན་ཁེལ་བྱས་པའི་དུས་ཚོད་དང༌། །བར་མི་ཡོད་ན་དེ་ཡི་མཚན། །བཀོད་ན་ཁྲིམས་ཀྱི་མདུན་སར་རྒྱལ། །
དཔེར་ན། ༡༩༩༢ལོའི་ཟླ་༢ ཚེས་༥ ཉིན། ཁང་གསར་དཔལ་ལྡན་ལགས་ཀྱིས་ཕྲན་བཀྲ་ཤིས་ལོ་གཅིག་རིང་ཀུན་སྐྱིད་ཟ་ཁང་གི་མ་བྱན་གླ་མིར་སྡོད་རྒྱུའི་རེ་བ་བཏོན་ཅིང༌། ཟླ་རེའི་གླ་ཐོབ་དངུལ་དམར་སྒོར་༤༠༠།༠༠ ཐོག་ལ་ཉིན་རེའི་བཟའ་བཏུང་ནར་གཏོང་ཡིན་པ་གསུངས་དོན་ལྟར་ཕྲན་གྱིས་ཀྱང་ཁས་བླངས་ཤིང༌། ལབ་གླེང་སྐབས་གཡུ་ཤར་ཕུན་ཚོགས་ལགས་ཀྱང་དེ་གར་ཡོད་པས་མཁྱེན་གསལ་ཡིན། །
༡༩༩༢།༢།༥ ཉིན་ལྟ་བུ། །ཉི་མ་རེ་ལ་ཐོ་རེ་བྲིས། །སྣ་ཚོགས་དོན་ནི་འགོད་པ་ཡིས། །མི་ཚེའི་ལོ་རྒྱུས་གལ་པོ་ཆེར། །གྱུར་ལ་བློ་ཆེན་རྣམས་ནི་འདོད། །ཉིན་དེ་རང་དུ་བྱུང་བ་ཡི། །དོན་གལ་བསམ་བློ་གཏོང་གཞི་དང༌། །མཐོང་ཐོས་དམིགས་བསལ་ཡོན་ཏན་ཐོབ། །དེ་རྣམས་འབྲུ་ཉུང་དོན་གསལ་གྱིས། །ཟླ་ཚེས་གནམ་གཤིས་ཁྱད་པར་ནི། །ཞར་དུ་གསལ་བ་མཆོག་ཡིན་ནོ། །དཔེར་ན། ཟླ་༣ ཚེས་༦ ཉིན་གཟའ་མིག་དམར་གནམ་དྭངས། དེ་རིང་ངས་སྒོ་འགྲམ་གྱི་ཁམ་སྡོང་དེ་ལ་མེ་ཏོག་གི་ཐིའུ་གྲངས་མེད་པ་ཐོན་ནས་ཉམས་དགའ་བའི་རྣམ་པ་ཞིག་སླར་ཡང་ཤར་བ་མཐོང༌། ན་ནིང་གི་དུས་ཚོད་འདི་འདྲ་ཞིག་ལ་ངས་གཅུང་མོ་དང་འབྲལ་མི་ཕོད་པའི་བསམ་པ་འཆང་བཞིན་པར་ཁོ་མོ་ཆུ་ཕ་རོལ་གྱི་དུ་ཞགས་འཁྲིགས་པའི་གྲོང་ཚོ་དེར་བག་མ་གསར་པའི་རྫོངས་པ་བཅས་སྐྱེལ་མ་ཞུས་སོ། །ལྟ་བུའོ། །
དཔེ་དེབ་བལྟ་སྐབས་ཆ་ཤས་ཀྱི། །དོན་ལ་བག་ཆགས་ཟབ་པ་དང༌། །གཙོ་དོན་དམིགས་བསལ་བཞེད་པ་སོགས། །དགོད་ཚེ་བློ་སྒོ་འབྱེད་པར་ནུས། །འདི་ལ་ཤོག་གྲངས་ཡིག་ཕྲེང་དང༌། །གནད་ཆེའི་ཚིག་གི་བཤད་པ་དང༌། །དེ་ལ་རང་གི་ལྟ་སྟངས་ཀྱིས། །གོ་བ་ལེན་དང་དོགས་འཆར་སོགས། །ཡན་ལག་ཚང་བས་བྲི་བར་བྱ། །
དཔེར་ན། སྨྲ་སྒོ་མཚོན་ཆའི་ཤོག་གྲངས༌༈ ཡིག་ཕྲེང༌༈ ནང་གསལ་“འདི་ཚིག་འདས་དང་མ་འོངས་དང་”ཞེས་འདས་པ་དང་མ་འོངས་པར་འཇུག་པ་གསུངས་ཀྱང༌། ཡང་དེ་འོག་“གལ་ཏེ་བསྟན་བྱ་དུས་ཉིད་ན། །འདས་དང་མ་འོངས་སྤང་བར་བྱ། །” ཞེས་དེ་གཉིས་ལ་མི་འཇུག་པར་གསུངས་པ་གཉིས་མངོན་འགལ་ཡིན་པས་དཔེ་ནོར་ཤོར་བ་མིན་ན་བཞེད་པ་དེ་གཉིས་གང་རུང་ཞིག་ནོར་བ་འདྲའོ། །ལྟ་བུ།། །།
ལེ་ཚན་བརྒྱ་དང་རེ་བདུན།
ལྡོག་ཕྱོགས་གསུམ་གྱི་གཉིས་པ། སྟོད་ཆ་
ལྡོག་ཕྱོགས་གཉིས་པ་ནི། དེ་ལྟར་གྱུར་ན། རིག་བྱེད་སྨྲ་བའང་ཡོད་མི་འགྱུར། །ཞེས་ཚིགས་རྐང་འདིས་གོང་གསལ་གྱི་སྤྱིར་བཏང་ཡིག་རིགས་ཙམ་ཡང་བེད་སྤྱོད་སྲོལ་མེད་ན། བཟོ་དང་གསོ་བ་སྒྲ་ལ་སོགས་ཀྱི་ཡོན་ཏན་ཁྱད་པར་ཅན་བརྗོད་བྱར་གྱུར་པའི་རི༵ག་བྱེ༵ད་ཀྱི་བསྟན་བཅོས་དང་དེ་གཞན་ལ་སྤེལ་ཏེ་སྨྲ༵་བའ༵ང་ག་ལ་འོང་སྟེ་ཡོ༵ད་པར་མི༵་འགྱུར་བས་ཤེས་རིག་གིས་ཤིན་ཏུ་དབུལ་བར་འགྱུར་ངེས་པས་སུམ་རྟགས་ཀྱི་བརྗོད་བྱར་གྱུར་བ་རྣམས་གཅེས་སོ། །
བོད་དུ་རིག་བྱེད་གཞུང་སྣ་ཚོགས་བསྒྱུར་དེ་སྤེལ་ཚུལ་ཡང༌། སྒྲ་རིག་པ་ནི། བོད་དུ་སུམ་རྟགས་སོགས་བརྡ་སྤྲོད་ཀྱི་གཞུང་ཐོག་མར་དྲིན་པོ་ཆེ་ཐོན་མི་ཀུན་ཏུ་བཟང་པོས་རྒྱ་གར་དང་ཞང་ཞུང༌། བོད་རང་གི་སྐད་འགྲོས་ཁྱད་ཆོས་ལ་གཞིགས་ནས་ཕོ་བྲང་མཱ་རུ་ཁར་གཏན་ལ་ཕབ་པ་ནས་བཟུང་མཁས་པ་དུ་མས་མན་ངག་གཅིག་ལ་གཅིག་བརྒྱུད་ཀྱིས་ད་ལྟའང་མི་ཉམས་དར་རྒྱས་སུ་ཡོད་པ་ནི་བོད་རང་གི་སྒྲ་ཡི་བསྟན་བཅོས་ཕྱི་མོའོ། །
གཞན་རྒྱ་གར་ནས་བོད་དུ་བསྒྱུར་ཅིང་སྤེལ་བ་ནི་སྒྲ་པཱ་ཎི་པ་ཐོག་མར་བོད་དུ་འདར་ལོ་ཙཱས་བསྒྱུར། སྒྲ་ཙནྜྲ་པ་ནི་བོད་དུ་ཐོག་མར་ཤོང་ལོ་རྡོ་རྗེ་རྒྱལ་མཚན་གྱིས་བསྒྱུར་ཅིང་ཞ་ལུ་ཆོས་སྐྱོང་བཟང་པོ་སོགས་ཀྱིས་འགྲེལ་པ་བརྩམས་ཏེ་སྤེལ། སྒྲ་ཀ་ལཱ་པ་ཤོང་ལོས་བསྒྱུར་བ་ལ་དཔང་ལོ་བློ་གྲོས་བརྟན་པས་འགྲེལ་བ་བསྒྱུར་བར་མཛད་དེ་སྤེལ། །དབྱངས་ཅན་སྒྲ་མདོ་ནི་ཇོ་སྒྲོལ་བའི་མགོན་པོས་གཞུང་འགྲེལ་ཐོག་མར་བསྒྱུརད་ཅིང་འགྲེལ་པ་མཛད་དེ་རིམ་གྱིས་སྤེལ་བ་ཡིན། །
ཚད་མའི་གཞུང་ནི་བོད་དུ་སྐ་བ་དཔལ་བརྩེགས་དང་དྲན་པ་ནམ་མཁའ་དག་གིས་སྔ་དར་སྐབས་བསྒྱུར། ཕྱི་དར་སྐབས་ཚད་མ་ཀུན་བཏུས་ཞ་མ་སེང་རྒྱལ་གྱིས་བསྒྱུར། རྣམ་འགྲེལ་སོགས་རྨ་དགེ་བའི་བློ་གྲོས་ཀྱིས་བསྒྱུར་ཅིང་ཁྱུང་པོ་གྲགས་སེ་སོགས་བཤད། རྔོག་ལོ་བློ་ལྡན་ཤེས་རབ་ཀྱིས་དེ་ལ་འགྱུར་བཅོས་ཤིང༌། །རྣམ་ངེས༌། རིག་ཐིགས་སོགས་རྫོགས་པར་བསྒྱུར། །ཕྱཱ་པ་ཆོས་ཀྱི་སེང་གེས་ཚད་མའི་བསྡུས་པ་ཡིད་ཀྱི་མུན་སེལ་མཛད་དེ་འཆད་ཉན་གྲྭ་བཙུགས་ཏེ་བསྡུས་པའི་སྲོལ་གཏོད། ས་སྐྱ་བ་དང༌། བོ་དོང་བ། དགེ་ལྡན་པའི་མཁས་དབང་རྣམས་ཀྱིས་གཞུང་མང་དུ་མཛད་དེ་སྤེལ་བ་བཅས་མདོ་ཙམ་མོ། །
བཟོ་རིག་ལས་ཐོག་མར་སྟོན་པ་སྐུ་བལྟམས་པའི་ཚེ་ལུམ་བིའི་ཚལ་དུ་རྒྱལ་པོ་ཟས་གཙང་མ་སོགས་ཀྱིས་པདྨ་སྤུངས་པའི་མཆོད་རྟེན་བརྩེགས། དེ་ནས་མཆོད་རྟེན་ཆ་བརྒྱད་སོགས་རིམ་པར་བོད་དུའང་བྱུང༌། སྐུ་རྟེན་གྱི་བྲིས་འབུར་གཉིས་ལས་བྲིས་སྐུ་སྔ་བར་བཤད་ཅིང༌། བྲིས་སྐུ་ཆུ་ལོན་འོད་ཟེར་མ་ཞེས་རྒྱལ་པོ་གཟུགས་ཅན་སྙིང་པོས། སྒྲ་སྒྲོག་རྒྱལ་པོ་ཨ་དྲ་ཡ་ན་ལ། སྟོན་པའི་སྐུ་བརྙན་ཆུ་ནང་ཤར་བ་རས་ལ་བྲིས་ནས་སྐུར་བ་དེར་བརྗོད། འབུར་སྐུའི་ཐོག་མ་ནི་མགོན་མེད་ཟས་སྦྱིན་གྱིས་ཞུས་ངོར་བཀས་གནང་སྟེ་རིན་པོ་ཆེ་ལས་བྱས་པའི་སྐུ་གཟུགས་བཞེངས་པ་དང༌། གསལ་ལྡན་གྱི་རྒྱལ་པོས་ཙནྡན་གྱི་སྐུ་འདྲ་བཞེངས་པ་ནི་སྔ་ཤོས་སུ་བཤད། བོད་དུ་བྲིས་སྐུ་སྔ་བ་སྟག་ཚང་ལོ་ཙཱ་བས་ཐུབ་པའི་སྐུ་བརྙན་བྲིས་པ་ལ་བྲིས་རྒྱུན་སྤེལ་བར་གསུངས་ཤིང༌། ཐོག་མར་དར་ཆེ་བ་བལ་རིས་ཀྱི་རྒྱུན་དར་སྲོལ་ཆེ་བ་ལས། རེ་ཞིག་ལྷོ་བྲག་སྨན་ཐང་དུ་སྐུ་འཁྲུངས་པའི་སྨན་བླ་དོན་འགྲུབ་ཞབས་ཀྱིས་རི་མོའི་གནས་ལ་མཁས་པར་གྱུར་ནས་རང་ལུགས་ཀྱི་རྒྱུན་མཛད་ཅིང་སྲས་བརྒྱུད་སློབ་བརྒྱུད་གཉིས་སུ་འཕེལ། ཡང་མཁྱེན་བརྩེ་ཆེན་མོ་ཞེས་གུང་དཀར་སྒང་སྟོད་དུ་བྱུང་བ་དེས་ཀྱང་སྔ་མ་ལས་ཟུར་དུ་བཟོ་རྒྱུན་མཛད་དེ་སྨན་མཁྱེན་གཉིས་ཞེས་རི་མོའི་སྲོལ་གཏོད་དོ། །འབུར་སྐུ་བོད་དུ་བྱུང་བ་སྔ་ཤོས་ཁྲ་འབྲུག་གི་རྟེན་གཙོ་རྣམས་ལ་བཤད་དོ།། །།
ལེ་ཚན་བརྒྱ་དང་རེ་བརྒྱད།
ལྡོག་ཕྱོགས་གསུམ་གྱི་གཉིས་པ། བར་ཆ་
གོང་གི་འཕྲོར་མཐུད་དེ། གསུང་རྟེན་གླེགས་བམ་ཐོག་མ་ནི་འཁོར་ལོ་བར་པ་བརྒྱ་སྦྱིན་གྱིས་གསེར་གྱི་གླེགས་བུ་ལ་བཻ་ཌཱུརྱའི་ཞུན་མས་བྲིས་པ་དང༌། རྒྱལ་མཚན་རྩེ་མོའི་དཔུང་རྒྱན་གླེགས་བམ་ལ་བྲིས་ནས་རྒྱལ་མཚན་རྩེ་མོར་བཏགས་པས་ལྷ་མིན་གྱི་གཡུལ་བཟློག་པ་ནི་གསུང་རྟེན་གྱི་ཐོག་མ་བྱུང་ཞིང༌། བཀའ་བསྡུའི་ཚེ་བསྡུ་བ་པོ་རྣམས་རང་རང་གི་སྐད་བྲིས་ཏེ་རིམ་པར་སྤེལ་ཏེ་འཕགས་ཡུལ་དུ་བཀའ་བསྟན་གསུང་རབ་མཐའ་ཀླས་པ་བྱུང་ངོ༌། །བོད་དུ་ནི་དྲིན་ཆེན་ཐོན་མིས་བརྡ་སྤྲོད་གཞུང་མཛད་པ་གོང་དུ་སྒྲ་རིག་པར་བསྡུས་ཤིང༌། གང་གིས་ཡི་གེའི་གཟུགས་འབྲི་སྲོལ་གཏན་ལ་ཕབ་པ་ནི་བཟོ་རིགས་སུ་གཏོགས་ཤིང༌། དེའི་བྲིས་རྒྱུན་ཁྱུང་པོ་གཡུ་ཁྲི་དང་སུམ་པ་གནོད་སྦྱིན་སོགས་ཀྱིས་ལེགས་པར་གཏན་ལ་ཕབ་སྟེ་དར་རྒྱས་སུ་མཛད་དོ། །གཞན་ཡང་ཁང་བུ་བརྩེགས་པ་དང༌། བཟོ་རིགས་ལག་རྩལ་སྣ་ཚོགས་ཀྱང་བཟོ་རིག་པའི་ཁོངས་སུ་འདུ་བ་ཡིན་ཏེ་གཞན་དུ་གསལ་ལོ། །
གསོ་བ་རིག་པའི་ལོ་རྒྱུས་ཆེས་རིང་བར་ཡང༌། སྟོན་པ་འདིའི་དབང་དུ་བྱས་ན་དཔལ་ལྡན་རྒྱུད་བཞི་གསུངས་པོ་ནི་སྟོན་པ་སྟེ། དེ་བཞིན་གཤེགས་པ་སྨན་གྱི་ནགས་སུ་བཞུགས་པའི་ཚེ་འཚོ་བྱེད་གཞོན་ནུ་སོགས་ལ་གསུངས། ཕྱིས་མགོན་པོ་ཀླུ་སྒྲུབ་ཀྱིས་སྦྱོར་བ་བརྒྱ་པ་སོགས་གསོ་དཔྱད་ཀྱི་གཞུང་མང་དུ་བརྩམས་པ་དང༌། དེ་ལས་བརྒྱུད་པ་ཞིག་ལོ་ཆེན་རིན་ཆེན་བཟང་པོ་ལ་བྱུང་བར་བཤད་དེ། རིན་ཆེན་བཟང་པོས་ཁ་ཆེའི་པཎྜི་ཏ་ལ་གསེར་སྲང་བརྒྱ་ཕུལ་ནས་ཡན་ལག་བརྒྱད་པ་བསླབས། དེའི་སློབ་མ་པུ་ཧྲེང་སྨན་པ་བཞི་ལ་སོགས་པ་ནས་གཡུ་ཐོག་གསར་རྙིང་བར་བརྒྱུད་པ་རིམ་པ་བར་མ་ཆད་པ་ལས་མཆོག་ཏུ་བསྔགས་པ་གཡུ་ཐོག་ཡོན་ཏན་མགོན་པོའོ། །དེ་ལྟར་རིག་གནས་ཆེ་བ་བཞི་ལ་ངོ་སྤྲོད་ཙམ་སྟེ། ནང་རིག་པ་སོགས། ཞིབ་པར་གཞུང་སོ་སོ་ལས་ཤེས་དགོས་སོ། །
རིག་གནས་ཆུང་བ་ལས། སྐར་རྩིས་ནི་བོད་དུ་བུ་སྟོན་ཐམས་ཅད་མཁྱེན་པ་དང༌། ཀུན་མཁྱེན་དོལ་པོ་བ་གཉིས་ཀྱིས་དུས་ཀྱི་འཁོར་ལོའི་ཚུལ་རྒྱ་ཆེར་གསལ་བར་མཛད། བུ་སྟོན་གྱིས་རྩིས་ཀྱི་བསྟན་བཅོས་མཁས་པ་དགའ་བྱེད་ཡན་ལག་བཅས་པ་དང༌། དོལ་པོས་ལྔ་བསྡུས་ཀྱི་ལག་ལེན་མ་བུ་དང༌། རང་བྱུང་རྒྱལ་བས་རྩིས་ཀུན་བསྡུས་པ་ཞེས་པའི་གཞུང་མཛད་པ་བཅས་དེ་རྣམས་ནི་བོད་ཀྱི་རྩིས་གཞུང་རྣམས་ཀྱི་ཐོག་མ་སྟེ། དེ་ལས་བརྒྱུད་པའི་ཕུན་ལུགས་མཚུར་ལུགས་གཉིས་སུ་གྱེས་སོ།། །།
ལེ་ཚན་བརྒྱ་དང་རེ་དགུ
ལྡོག་ཕྱོགས་གསུམ་གྱི་གཉིས་པ། སྨད་ཆ་
གོང་གི་འཕྲོར་མཐུད་ནས། སྐར་རྩིས་ཆ་ཤས་གཡུལ་རྒྱས་ཞེས་ཐོག་མར་བཅོས་ལྡན་འདས་ཀྱིས་ལྷ་ཆེན་པོ་དབང་ཕྱུག་གི་སྐུར་བཞེངས་ཏེ་ལྷའི་དབང་པོར་ཞུས་ལན་གྱི་ཚུལ་དུ་གསུངས་པ་བོད་དུ་ཐོག་མར་གློ་བོ་ལོ་ཙཱ་བ་ཤེས་རབ་རིན་ཆེན་སོགས་ཀྱིས་བསྒྱུར། ཕྱིས་ལག་ལེན་ཉམས་སོང་བར་གྲགས། འབྱུང་རྩིས་ནི་འཇམ་དབྱངས་ཀྱི་སྤྲུལ་པ་ཀོང་ཙེ་འཕྲུལ་གྱིས་སྲོལ་གཏོད་དེ་བོད་དུ་ཀོང་ཇོ་སྔ་ཕྱིས་གཉིས་ཀྱིས་བསྣམས་ཏེ་སྲོལ་ཕྱེས་སོ། །
སྙན་དངགས་ནི་སློབ་དཔོན་དཎྜི་སྟེ་དབྱུགས་པ་ཅན་གྱིས་མཛད་པའི་སྔ་གཞུང་ཀུན་གྱི་ལེགས་ཆ་བསྡུས་པ་རྒྱན་གྱི་བསྟན་བཅོས་མེ་ལོང་ཞེས་བྱ་བ་བོད་དུ་བསྒྱུར་པ་པོ་ནི། ཤོང་ལོ་རྡོ་རྗེ་རྒྱལ་མཚན་དང་བོད་འགྲེལ་དཔང་ལོ་དང༌། འཇམ་དབྱངས་ཁ་ཆེ། སྒྲ་པ་སངྒྷ་བཏྲཱི། རིན་སྤུངས་པ། བོད་མཁས་པ་སོགས་ཀྱིས་མཛད་དེ་འཆད་ཉན་སྤེལ་ལོ། །
སྡེབ་སྦྱོར་ནི་དྲང་སྲོང་གྲོག་མཁར་བ་དང༌། དམར་སེང་ཅན་གྱིས་གཞུང་འཆད་དེ་རྒྱལ་བའི་ལྷས་འགྲེལ་པ་དང་འཆད་ཉན་སྤེལ། ཐམས་ཅད་མཁྱེན་པ་རིན་འབྱུང་ཞི་བས་སྦྱོར་བ་དྲུག་དང་ལྡན་པའི་གཞུང་སྡེབ་སྦྱོར་རིན་ཆེན་འབྱུང་གནས་རྩ་འགྲེལ་མཛད། སྨིན་གླིང་ལོ་ཆེན་ལ་སོགས་པས་འགྲེལ་པ་ཅི་རིགས་མཛད་དེ་སྤེལ་ལོ། །
མངོན་བརྗོད་ལ་འཕགས་ཡུལ་དུ་མཆོག་ཏུ་བསྔགས་པ་འཆི་མེད་མཛོད་ཅེས་སློབ་དཔོན་འཆི་མེད་སེང་གེས་མཛད་པ་དེ་ཉིད་ཡིན་པར་གྲགས་ལ། བོད་དུ་ཡང་མངོན་བརྗོད་ཀྱི་བསྟན་བཅོས་བརྩམས་པ་མང་དུ་བྱུང་སྟེ་བསྟན་བཅོས་རྣམས་སུ་ཚིག་སྦྱོར་ཕུན་སུམ་ཚོགས་པ་སྙན་པར་འཇུག་པ་དག་གི་སྲོལ་དར་རོ། །
ཟློས་གར་བོད་དུ་བསྟན་བཅོས་དངོས་མ་འགྱུར་ཞིང༌། འཕགས་ཡུལ་དུ་སློབ་དཔོན་ཙནྡ྄་གོ་མིའི་འཇིག་རྟེན་ཀུན་ཏུ་དགའ་བའི་ཟློས་གར་དང༌། དཔལ་དགའ་བའི་ལྷའི་ཀླུ་ཀུན་ཏུ་དགའ་བའི་ཟློས་གར་གཉིས་ནི་གཞུང་མཆོག་ཏུ་གྱུར་པ་ཡིན། བོད་དུ་གཞུང་གིས་འཆད་པ་མ་བྱུང་ཡང་གར་འཆམ་དང་རོལ་མོའི་བསྟན་བཅོས་སོགས་སུ་གར་ཉམས་དགུ་ལ་སོགས་པའི་ཚུལ་ནི་ཡོད་དོ། །རིག་གནས་ཆུང་བ་ལྔ་ལམ་ཙམ་ངོ་སྤྲད་པའི་ཚུལ་ལོ།། །།
ལེ་ཚན་བརྒྱ་དང་བདུན་ཅུ།
ལྡོག་ཕྱོགས་གསུམ་པ་བསླབ་པ་གསུམ་གྱི་བཤད་པ།
ལྡོག་ཕྱོགས་གསུམ་པ་ནི། སྤྱི་བཏང་གི་ཡིག་རིགས་དང་ཚད་མཐོའི་རིག་བྱེད་ཀྱི་གཞུང་ཡང་མེད་ན། དོན་ཆེས་ཟབ་ཅིང་རྒྱ་ཆེ་བའི་ཉན་ཐོས་ཀྱི་བསླབ་པ་དང༌། རང་རྒྱལ་གྱི་བསླབ་པ། སངས་རྒྱས་ཀྱི་བསླབ་པ་བཅས་བསྟན་པའི་ནང་རིག་པ་རྣམས་ཀྱང་དེ་བས་ཡོང་མི་ཐུབ་པས་དེ་མེད་པར་འགྱུར་ན་འཇིག་རྟེན་དུ་མུན་བསྐལ་ཤར་བར་མཚུངས་པས་ན་དེས་ཀྱང་སུམ་རྟགས་གཉིས་བརྩམས་པའི་དགོས་པ་དང༌། དེ་ལ་བསླབ་པའི་དགོས་པ་ཤིན་ཏུ་གསལ་བར་འགྱུར་ཏེ། ཉན་ཐོས་རང་རྒྱལ་སངས་རྒྱས་ཀྱི། །བསླབ་པ་རྣམས་ཀྱང་མེད་པར་འགྱུར། །ཞེས་དགོས་པ་དོན་གྱིས་སྟོན་པའི་ལྡོག་ཕྱོགས་གསུངས་ཚུལ་གསུམ་པ་ཡིན་ཏེ། གཞན་བརྟེན་ཐོས་སྒྲོག་ཉན་ཐོས་ཞེས་ཉན་པ་དང་ཐོས་པ་གཉིས་ཀའི་ཆ་དང་ལྡན་པའམ། སློབ་དཔོན་གཞན་ལ་བརྟེན་ཅིང༌། དེ་ལས་ཐོས་པ་དག་ཡུལ་གཞན་ལ་སྒྲོག་པས་ཐོས་སྒྲོག་གམ་ཉན་ཐོས་ཞེས་བྱའོ། །འདིར་ཉན་རང་སངས་གསུམ་གྱི་ཐེག་པ་སོ་སོའི་འཇུག་སྒོ ལྟ་བ། སྒོམ་པ། སྤྱོད་པ། འབྲས་བུ་ལ་རེ་བ་བཅས་མི་འདྲ་བའི་ཆ་ནས་སོ་སོས་བསྲུང་བར་བྱ་བའམ་བསླབ་པར་བྱ་བའི་བཞི་ལ་བསླབ་པ་སྟེ་ནང་རིག་པའི་གསང་སྔགས་མ་གཏོགས་པ་དེར་བསྡུས། །
ཉན་ཐོས་ཀྱི་ཐེག་པ་ནི། འཇུག་སྒོ་སོ་ཐར་རིགས་བདུན་གང་རུང་གི་ཚུལ་ཁྲིམས་བླངས་ནས་མ་ཉམས་པར་བསྲུང་ལ། ལྟ་བ་ཕུང་ལྔས་བསྡུས་པའི་ཆོས་ཐམས་ཅད་གང་ཟག་གི་བདག་གིས་སྟོངས་པར་ཤེས་ཀྱང༌། ཆོས་བདག་ཕྲ་བ་ཆ་མེད་གཉིས་བདེན་པར་འདོད་ཅིང༌། སྒོམ་པ་ཞི་གནས་བཞག་ཐབས་དགུ་དང༌། ལྷག་མཐོང་བདེན་བཞི་དྲུག་བསྒོམ་ཞིང༌། སྤྱོད་པ་སྦྱང་ཡོན་བཅུ་གཉིས་སོགས་ལ་གནས། འབྲས་བུ་རྒྱུན་ཞུགས་ཕྱིར་འོང་ཕྱིར་མི་འོང་དགྲ་བཅོམ་པ་སྟེ་བཞི་པོ་རེ་རེ་ལ་ཞུགས་གནས་གཉིས་རེ་བྱས་པའི་བརྒྱད་ཐོབ་པར་འདོད་པའོ། །
རང་རྒྱལ་ནི། རང་གཅིག་པུ་ཞི་བ་དོན་གཉེར་གྱིས་ཉོན་མོངས་ལས་རྒྱལ་བར་འདོད་པ་སྟེ། རང་རྒྱལ་གྱི་ཐེག་པ་ནི་འཇུག་སྒོ་ཉན་ཐོས་དང་འདྲ་ལ། ལྟ་བ་གང་ཟག་གི་བདག་མེད་རྟོགས་པའི་སྟེང་གཟུང་བ་རང་བཞིན་མེད་པར་རྟོགས་པས་བདག་མེད་ཕྱེད་དང་གཉིས་རྟོགས་ཤིང༌། སྒོམ་པ་དགོས་ཆོས་རྟེན་འབྲེལ་བཅུ་གཉིས་ལུགས་འབྱུང་བཀག་ནས་ལུགས་ལྡོག་སྟོང་པ་བཅུ་གཉིས་ཁྲིགས་ཆགས་སུ་བསྒོམ་ཞིང༌། སྤྱོད་པ་ཉན་ཐོས་དང་འདྲ་ལ། འབྲས་བུ་དབང་རྣོན་བསེ་རུ་ལྟ་བུ་དང༌། དབང་རྟུལ་ནེ་ཙོ་ལྟ་བུ་ཐོབ་པ་འདོད་པའོ། །
སངས་རྒྱས་ཀྱི་ཐེག་པའམ་ཐེག་ཆེན་ནི། འཇུག་སྒོ་སྙིང་རྗེ་ཆེན་པོ་ལ་བརྟེན་ནས་གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་འདུན་པ་གཉིས་ལྡན་གྱི་གཙོ་སེམས་དང༌། ལྟ་བ་བདག་མེད་གཉིས་རིགས་པའི་རྣམ་གྲངས་མཐའ་ཡས་པས་གཏན་ལ་ཕབ་པ། སྒོམ་པ་བདག་གཞན་མཉམ་བརྗེའི་བྱང་ཆུབ་ཀྱི་སེམས་སྦྱོང་བ། སྤྱོད་པ་ཕར་ཕྱིན་དྲུག་དང་བསྡུ་བའི་དངོས་པོ་བཞི་སོགས་ཚོགས་གཉིས་རླབས་པོ་ཆེ་བསགས་མཐར་འབྲས་བུ་རང་དོན་ཆོས་སྐུ་དང༌། གཞན་དོན་གཟུགས་ཀྱི་སྐུ་གཉིས་ལ་རེ་བའོ། །དེ་ཡང་འབྲས་བུ་མངོན་དུ་གྱུར་པའི་ཚེ་ན་འབད་མེད་དུ་གདུལ་བྱ་རིགས་ཅན་གསུམ་གྱི་དོན་རྒྱུན་མི་ཆད་པར་མཛད་དོ།། །།
ལེ་ཚན་བརྒྱ་དང་དོན་གཅིག
སྣོད་ཀྱི་འཇིག་རྟེན།
སྣོད་བཅུད་ཕུང་ཁམས་སྐྱེ་མཆེད་གྲུབ་མཐའ་སོགས་ཤེས་བྱ་རྒྱ་ཆེ་བ་དང་འབྲེལ་བའི་དཔེས། བརྡ་སྤྲོད་གཞུང་ལ་བསླབ་པར་ནན་ཏུ་སྐུལ་བ་ནི། ཇི་ལྟར་ཞེས་སོགས་ཤོ་ལོ་ཀ་སྔ་མས་དེ་བཞིན་ཞེས་སོགས་ཤོ་ལོ་ཀ་ཕྱི་མ་དཔེ་དོན་འབྲེལ་བའི་སྒོ་ནས་འདྲེན་པ་ཡིན་ཏེ་ཇི་ལྟར་ནི་གང་ལ་དཔེ་བླངས་པའི་གཞི་དང༌། དེ་བཞིན་ནི་དཔེ་དང་མཚུངས་པར་འདྲེན་པའོ། །
འཇིག་རྟེན་ནི་འདིར་འཛམ་བུའི་གླིང་ཙམ་བྱས་ནས། སྣོད་ཀྱི་འཇིག་རྟེན་འཛམ་བུ་གླིང་གི་བཤད་པ་མདོར་ཙམ་བགྱི་བ་ལ་སྤྱིའི་ཆགས་ཚུལ་དང༌། འཛམ་བུའི་སྒྲ་བཤད་གཉིས། །
སྤྱི་ན་འཛམ་གླིང་འདི་ཡང་གླིང་གཞན་དང་འདྲ་བར་ཐོག་མར་ཆུའི་ཕུང་པོ་ཆེན་པོར་རླུང་གིས་བསྲུབས་པའི་རྐྱེན་གྱིས་དེའི་སྟེང་དུ་གསེར་གྱི་ས་གཞི་འམ་དཀྱིལ་འཁོར་བྱུང་ཡང་དེའི་སྟེང་དུ་སྔར་བཞིན་ཆར་གྱི་རྒྱུན་བབས་པས་ཕྱིའི་རྒྱ་མཚོ་ཆེན་པོར་གྱུར་པ་དེ་ལ་མཚམས་མཚམས་སུ་རླུང་ལྡང་བས་ཉེ་བར་བསྲུབས་པའི་རྐྱེན་གྱིས་སའི་ཁམས་ལ་སོགས་པའི་བྱེ་བྲག་རབ་འབྲིང་ཐ་མ་གསུམ་དུ་རྣམ་པར་འཕེལ་བ་ལས། ཁམས་རབ་ལ་དབུས་སུ་རི་བོ་ཆེན་པོ་བཞིའི་རང་བཞིན་གྱི་རི་རབ་ལྷུན་པོ་བྱུང༌།ཁམས་འབྲིང་བུ་དག་ལས་གསེར་གྱི་རི་བདུན། ཁམས་ཐ་མ་ལས་གླིང་ཕྲན་བརྒྱད་གླིང་བཞི་ཁོར་ཡུག་རྣམས་གྲུབ་པར་བཤད་པ་ལྟར་གྱི་གླིང་འདིའི་གྲུབ་ཚུལ་ཡང་དེའི་ཆ་ཤས་སོ། །
གཉིས་པ་འཛམ་བུའི་སྒྲ་བཤད་ནི། ཀླུ་མ་དྲོས་པ་གནས་པའི་མཚོ། སྨན་དང་རིན་པོ་ཆེ་དང་ནགས་ཚལ་དང་ཆུ་ཀླུང་ཐམས་ཅད་ཀྱི་འབྱུང་གནས་སུ་གྱུར་པ་ཆུ་ཞེང་དུ་དཔག་ཚད་ལྔ་བཅུར་མཉམ་པ་ཡོད་པ་ལ། དེའི་ཤར་ཕྱོགས་ན་བྲག་གླང་པོ་ཆེའི་གདོང་འདྲ་བ་ནས་ཆུ་བོ་གངྒཱ་དངུལ་གྱི་བྱེ་མ་འདྲེན་ཅིང་འབབ། ལྷོ་ཕྱོགས་ན་བྲག་ཁྱུ་མཆོག་གི་གདོང་པ་འདྲ་བ་ནས་ཆུ་བོ་སིནྡྷུ་བཻ་ཌཱུརྱའི་བྱེ་མ་འདྲེན་ཅིང་འབབ་པ། ནུབ་ཕྱོགས་ནས་བྲག་རྟའི་གདོང་འདྲ་བ་ནས་ཆུ་བོ་པཀྵུ་ཤེལ་གྱི་བྱེ་མ་འདྲེན་ཅིང་འབབ་པ། བྱང་ཕྱོགས་ན་བྲག་སེང་གེའི་གདོང་འདྲ་བ་ནས་ཆུ་བོ་སི་ཏཱ་གསེར་གྱི་བྱེ་མ་འདྲེན་ཅིང་འབབ། དེ་རྣམས་ཀྱང་ཆུ་ཕྲན་ལྔ་བརྒྱ་ལྔ་བརྒྱ་དང་བཅས་ཏེ་མ་དྲོས་མཚོ་ལན་བདུན་གཡས་སྐོར་བྱས་ཏེ་ཕྱོགས་བཞིའི་རྒྱ་མཚོ་ཆེན་པོར་འགྲོ། མ་དྲོས་མཚོ་འགྲམ་དུ་འཛམ་བུ་བྲྀཀྵ་ཞེས་བྱ་བའི་ཤིང་སྡོང་འབྲས་བུ་ཧ་ཅང་ཆེ་བ་དང་ལྡན་པ་སྨིན་ནས་ཆུར་ལྷུང་བའི་སྒྲ་ལས་ཀྱང་འཛམ་བུ་ཞེས་བྱ་འབྱུང་ཞིང༌། ཤིང་དེས་ཉེ་བར་མཚན་པའི་གླིང་ཡིན་པས་ན་འཛམ་གླིང་ཞེས་གྲགས་པར་གསུངས་པ། འདི་ནི་སྣོད་ཀྱི་འཇིག་རྟེན་འདིའི་སྒྲ་བཤད་ཙམ་ཡིན་ནོ།། །།
ལེ་ཚན་བརྒྱ་དང་དོན་གཉིས།
བཅུད་ཀྱི་སེམས་ཅན།
དེ་ལ་གནས་པའི་བཅུད་ཀྱི་སེམས་ཅན་དུད་འགྲོ་ལ་སོགས་པ་ཆེས་མང་ཡང༌། འདིར་མི་ཙམ་གྱི་འབྱུང་བ་བརྗོད་ཚུལ་བསྟན་བཅོས་སུ་གྲགས་པ་ལྟར་དགོད་པར་བྱ་བ་ནི་གླིང་འདིའི་མིའི་འགྲོ་བ་ཐོག་མར་ཇི་ལྟར་བྱུང་ཞེ་ན། འོད་གསལ་གྱི་གནས་ནས་ལྷ་ཞིག་ཤི་འཕོས་ཏེ་འདིར་རྫུས་སྐྱེས་སུ་བྱུང་ཞིང༌། དེ་རིམ་གྱིས་མཆེད་དེ་གཉིས་པ་དང་གསུམ་པ་ལ་སོགས་པ་ནས་ཤིན་ཏུ་མང་བའི་བར་རྫུས་སྐྱེས་ཤ་སྟག་སྔ་མ་བཞིན་བྱུང་བ་རྣམས་ནམ་མཁའ་ལ་འགྲོ་ནུས་ཤིང་ལུས་འོད་གསལ་བ་དང་ལྡན་པ། བསམ་གཏན་གྱི་ཟས་ཀྱིས་འཚོ་བ་གཟུགས་ཁམས་པ་ལྟ་བུ་ལ་ཕྱི་ནས་ས་བཅུད་དཀར་པོ་སྦྲང་རྩི་ལྟ་བུའི་རོ་ཡོད་པ་བྱུང་བར་དེ་མང་དུ་ཟོས་ཤིང་དེ་ལ་སྲེད་པའི་རྐྱེན་གྱིས། བསམ་གཏན་གྱི་ཟས་དང་རྫུ་འཕྲུལ་རྣམས་ནུབ། ས་བཅུད་དེའང་མེད་པར་གྱུར་མཚམས། སླར་ས་ཞག་ཁ་དོག་དམར་སེར་ཅན་བྱུང་བ་ལ་མང་དུ་ཟོས་ཤིང་སྲེད་པས། དེ་དང་ལུས་ལ་ཡོད་པའི་འོད་ཀྱང་རིམ་པར་ཉམས། དེ་ཚེ་སྤྱི་མཐུན་གྱི་ལས་དང་སྲིད་པའི་ཆོས་ཉིད་ཀྱིས་ཉི་ཟླ་གཉིས་ཀྱང་འཇིག་རྟེན་དུ་སྣང་བར་གྱུར་ཅིང༌། དེ་བཞིན་དུ་ས་བཅུད་གཞན་དང་མྱུ་གུའི་ཚལ་བྱུང་བའང་ནུབ་ནས། འབྲས་ས་ལུའི་ཚལ་སྦུན་པ་མེད་པ། ནང་བརྔས་ན་ནུབ་སྐྱེ་བ་དག་ཀྱང་བྱུང་སྟེ། འདི་ཟོས་པས་སྙིགས་མ་བཤང་གཅི་སོགས་ཀྱང་བྱུང་ངོ༌། །ཁམས་ཀྱི་ཟས་རགས་པ་དེ་དག་གིས་རྐྱེན་པས་ཕོ་མོའི་དབང་པོ་སོ་སོར་སྣང་བ་དང༌། རིམ་གྱིས་གཅིག་ལ་གཅིག་ཆགས་པར་གྱུར་ཅིང་ལོག་པར་སྤྱད་པས་གཞན་དག་གིས་དེ་ལ་བང་བ་སོགས་གཏོར་ཞིང་སྤྱོས་པས་དེ་དག་ངོ་ཚ་ནས་མི་རུང་བར་མཐོང་སྟེ་ཞག་བདུན་ལོག་སྤྱོད་སྤོང་བའམ་ཁ་ཅིག་སྡུག་པ་ཤས་ཆེ་བས་ངོ་ཚ་བ་བསྐྱབ་པའི་ཕྱིར་ཁང་པ་བརྩིགས་པའང་བྱུང༌། དེ་ནས་གསོག་འཇོག་བྱས་པའི་རྒྱུས་མ་རྨོས་པའི་ས་ལུའང་ནུབ་ནས་འབྲས་སྦུན་མ་དང་བཅས་པ་བྱུང་ཞིང་བརྔས་གྲབས་ཡོད་སྐབས། ལ་ལས་ལོ་ཏོག་རྐུ་བྱས་པས་རྩོད་པ་ཟློག་ཕྱིར་མི་གཟུགས་སྟོབས་ཆེ་ལ་ཁ་ཤུགས་ལྡན་པ་ཞིག་དཔོན་དུ་བསྐོས་ཏེ་ཁྲིམས་འདུམ་དགོས་པ་བྱུང་བ་ལ་མང་པོས་བཀུར་བའི་རྒྱལ་པོ་ཞེས་བྱའོ། །དེ་ནས་རིམ་གྱིས་མི་སྡིག་ཏོ་ཅན་བརྟུལ་དཀའ་ཁྲིམས་ལ་མ་ཉན་པ་བསད་པས་སྲོག་གཅོད་པ་བྱུང༌། དེ་ལ་སྐྲག་ནས་རྫུན་སྨྲ་བ་སོགས་བྱུང་ནས་ནད་མཚམས་མུ་གེའི་ཉེས་པ་དང་ལོ་གཅིག་དུས་བཞིར་དབྱེ་བ་རྣམས་བྱུང་བར་དེའི་དུས་མཚམས་ནི་རྫོགས་ལྡན་དང༌། གསུམ་ལྡན་དང༌། གཉིས་ལྡན། རྩོད་ལྡན་བཅས་ལ་དབྱེ་བ་ཡོད་དོ།། །།
ལེ་ཚན་བརྒྱ་དང་དོན་གསུམ།
ཕུང་པོའི་རབ་དབྱེ་མདོར་བསྡུས།
ཕུང་པོའི་སྒྲ་བཤད་ནི། རིགས་མཐུན་གྱི་ཆོས་དུ་མ་སྤུངས་པ་ལས་སམ། དེ་ཉིད་ཀྱི་ཁྱད་པར་ཐམས་ཅད་འདུས་པས་ན་ཕུང་པོ་ཞེས་བརྗོད། དེ་ལ་དབྱེ་ན་གཟུགས། ཚོར་བ། འདུ་ཤེས། འདུ་བྱེད། རྣམ་པར་ཤེས་པའི་ཕུང་པོ་དང་ལྔའོ། །
ལག་པའི་འདུས་ཏེ་རེག་པས་རེག་ན་གཟུགས་སུ་རུང་བས་གཟུགས་སམ་གཟུགས་ཉེ་བར་ལེན་པ་ཕུང་པོ་ཞེས་བྱ་སྟེ་དེ་ལ་རྒྱུའི་གཟུགས་ནི་འབྱུང་བ་ཆེན་པོ་བཞི་རྣམས་དང༌། འབྲས་བུའི་གཟུགས་ནི་དབང་ལྔ་དང་དོན་ལྔ་ལའོ། །ནང་གསེས་སྣང་མུན་གཟུགས་སྒྲ་དྲི་རོའི་བྱེ་བྲག་མངས་པས་མ་བཀོད། །
གཉིས་པ་ཚོར་བའི་ཕུང་པོ་ནི། རེག་པས་ཡུལ་ལོངས་སུ་སྤྱད་པའི་རྣམ་པར་སྨིན་པ་སིམ་པ་དང་གདུང་བ་དང་བར་མ་གང་རུང་ཉམས་སུ་མྱོང་བའི་བདག་ཉིད་ཅན་གྱི་སེམས་པ་སྟེ། དེའི་རིགས་མཐུན་དུ་མ་སྤུངས་པ་ལ་ཕུང་པོ་ཞེས་བྱ་སྟེ་དེ་ལ་ངོ་བོའི་སྒོ་ནས་མིག་གིས་འདུས་ཏེ་རེག་པའི་རྐྱེན་གྱིས་ཚོར་བ་སོགས་དྲུག མཚུངས་ལྡན་གྱི་སྒོ་ནས་དྲུག་ཏུ་དབྱེ་བ་དང་ལྔར་དབྱེ་བ་སོགས་གཞན་ལས་ཤེས་དགོས། །
གསུམ་པ་འདུ་ཤེས་ཀྱི་ཕུང་པོ་ནི། རྐྱེན་གསུམ་མའམ་བཞི་རྣམས་འདུས་ཏེ་ཤེས་པར་བྱེད་པས་ཡུལ་གྱི་ཁྱད་པར་རམ་སྤུ་རིས་སམ་མཚན་མ་མ་འདྲེས་པར་སོ་སོར་འཛིན་པའི་བདག་ཉིད་ཅན་གྱི་སེམས་པའོ། །དེ་ལ་ངོ་བོའི་སྒོ་ནས་མིག་གིས་འདུས་ཏེ་རེག་པའི་འདུ་ཤེས་སོགས་དྲུག་ཡོད། དམིགས་པའི་སྒོ་ནས་མཚན་མ་མེད་པའི་འདུ་ཤེས་སོགས་དྲུག་ཡོད། །
བཞི་པ་འདུ་བྱེད་ཀྱི་ཕུང་པོ་ནི། རྐྱེན་སྣ་ཚོགས་ཚོགས་ཤིང་འདུས་པས། སེམས་ཡུལ་ལམ་དམིགས་པ་ལ་མངོན་པར་འདུ་བྱེད་པ་དང༌། ཡུལ་སྣ་ཚོགས་ལ་གཡོ་ཞིང་སྐུལ་བར་བྱེད་པའི་བདག་ཉིད་ཅན་གྱི་སེམས་པ་སྟེ། དེ་ལའང་ངོ་བོའི་ཆ་ནས་མིག་གིས་ལུས་ཏེ་རེག་པ་ལས་བྱུང་བའི་སེམས་དམིགས་པ་ལ་མངོན་པར་འདུ་བྱེད་པ་སོགས་དྲུག གནས་སྐབས་ཀྱི་སྒོ་ནས་མཚུངས་ལྡན་ཡིན་མིན་སོགས་བྱེ་བྲག་མང་ངོ༌། །
ལྔ་པ་རྣམ་པར་ཤེས་པའི་ཕུང་པོ་ནི། ཡུལ་གྱི་ངོ་བོ་རྣམ་པར་རིག་ཅིང་ཤེས་པར་བྱེད་པས། རང་རང་གི་དམིགས་པའི་ངོ་བོ་སོ་སོར་རྟོག་པའི་བདག་ཉིད་ཅན་གྱི་སེམས་སོ། །དེ་ལ་ནང་གསེས་ཀུན་གཞི། ཡིད་ཉོན། རྣམ་ཤེས་ཚོགས་དྲུག་རྣམས་ཡོད་པ་ངོ་སྤྲོད་ཙམ་མོ། །འདིར་མཚན་ཉིད་དང་མིང་སྨོས་པ་ཙམ་གྱིས་བློ་དང་ལྡན་པ་རྣམས་ཆོས་མངོན་པ་མཛོད་ལ་སྦྱངས་པ་མཛད་དུ་སྐུལ་ལྕག་ཞུ།། །།
ལེ་ཚན་བརྒྱ་དང་དོན་བཞི།
ཁམས་ཀྱི་རབ་དབྱེ་མདོར་བསྡུས།
ཁམས་ཀྱི་རྣམ་བཞག་མདོར་ཙམ་འཆད་པ་ལ། ཁམས་ཀྱི་སྒྲ་བཤད། བྱེ་བྲག་ངོས་འཛིན་པ། ནང་གསེས་ཀྱི་ཁྱད་པར་རོ།
དང་པོ་ནི། ཁམས་ཞེས་པ་རྒྱུའམ་རིགས་སམ་ས་བོན་གྱི་དོན་ཏེ། དཔེར་ན་ས་ཕྱོགས་འགའ་ཞིག་ན་གསེར་དངུལ་ཟངས་ལྕགས་སོགས་ཀྱི་རིགས་མང་པོ་ཡོད་པ་དེ་ལ་དེ་དང་དེའི་ཁམས་སམ་འབྱུང་ཁམས་ཞེས་བརྗོད་པ་ལྟར་རྟེན་ལུས་དང་རྒྱུད་སེམས་སེམས་འབྱུང་གི་རྒྱུན་གཅིག་པ་རིགས་སམ་ཁམས་བཅོ་བརྒྱད་ཡོད་པས་ཁམས་ཞེས་བརྗོད། །
གཉིས་པ་ཁམས་བཅོ་བརྒྱད་ངོས་འཛིན་པ་ནི། མིག་གི་ཁམས་ནས་ལུས་ཁམས་ཀྱི་བར་ལྔ་དང༌། གཟུགས་ནས་རེག་བྱའི་བར་གྱི་ཁམས་ལྔ་སྟེ་བཅུ། ཆོས་ཀྱི་སྐྱེ་མཆེད་པའི་ཁམས་ཀྱི་ཕྱོགས་གཅིག་གཟུགས་སུ་བསྡུས་ཏེ་བཅུ་གཅིག ཚོར་འདུ་བྱེད་གསུམ་གྱི་ཕུང་པོ་ཁམས་ཀྱི་སྐབས་ཆོས་སྐྱེའི་ཁམས་མི་བསྡུས་པ་གཅིག་བརྩི་བས་བཅུ་གཉིས། རྣམ་པར་ཤེས་པའི་ཕུང་པོ་སྐབས་འདིར་ཚོགས་དྲུག་གི་སྟེང་དུ་ཉོན་ཡིད་ཀྱི་ཁམས་བསྣན་པས་བདུན་ཏེ་ཁྱོན་ཁམས་བཅོ་བརྒྱད་དོ། །
གསུམ་པ་དེ་དག་དབར་གྱི་ཁྱད་པར་ཁ་ཤས་བཤད་ན། མིག་ནས་ཡིད་ཀྱི་བར་དྲུག་པོ་ཡུལ་འཛིན་པར་བྱེད་པའི་རྒྱུ་དང༌། གཟུགས་ནས་ཆོས་ཀྱི་བར་དྲུག་གཟུང་བའི་རྒྱུ་དང་མིག་ཤེས་ནས་ཡིད་ཤེས་བར་དྲུག་པོ་ཡུལ་དངོས་འཛིན་པའི་རྒྱུན་རིགས་སམ་ས་བོན་ཡིན། །
གཟུགས་ཅན་དུ་གཏོགས་མ་གཏོགས་ནི། དབང་ལྔ་དོན་ལྔའི་བཅུ་དང་ཆོས་ཁམས་ཀྱི་ཕྱོགས་གཅིག་བཅས་གཟུགས་ཅན་དུ་གཏོགས་ཀྱི་དེ་མིན་གཟུགས་ཅན་མིན་པའོ། །
ཐོགས་བཅས་ཐོགས་མེད་ཀྱི་ཁྱད་པར་ནི། དབང་ལྔ་དོན་ལྔ་ཐོགས་བཅས་དང༌། དེ་མིན་ཐོགས་མེད་ཡིན། །
ཟག་བཅས་ཟག་མེད་ཀྱི་ཁྱད་པར་ནི། ཁམས་ཐ་མ་ཡིད་དང་ཡིད་ཤོས་དང་ཆོས་ཁམས་ཀྱི་སེམས་འབྱུང་ལམ་བདེན་དུ་གཏོགས་པ་དང་འདུས་མ་བྱས་རྣམས་ཟག་མེད་དང༌། དེ་མིན་རྣམས་ཟག་བཅས་ཡིན། །
ཁམས་གསུམ་ན་དེ་ཡོད་མེད་ཀྱི་ཁྱད་པར་ནི་འདོད་པ་ན་ཁམས་བཅོ་བརྒྱད་ཐམས་ཅད་ཡོད། གཟུགས་ཁམས་ན་དྲི་རོ་དང་སྣ་ལྕེའི་རྣམ་ཤེས་ཀྱི་ཁམས་མ་གཏོགས་ལྷག་མ་བཅུ་བཞི་ཡོད། གཟུགས་མེད་ན་ཁམས་ཐ་མ་གསུམ་གྱི་ཆ་ཤས་ཡོད་དོ།།
དགེ་མི་དགེ་ལུང་མ་བསྟན་གྱི་ཁྱད་པར་ནི། སེམས་ཁམས་བདུན་དང་གཟུགས་སྒྲ་ཆོས་ཁམས་བཅུ་ལ། དགེ་སོགས་གསུམ་ཆར་ཡོད། ལྷག་མ་རྣམས་ལུང་མ་བསྟན་ཁོ་ནའོ།། །།
ལེ་ཚན་བརྒྱ་དང་དོན་ལྔ།
སྐྱེ་མཆེད་ཀྱི་རབ་དབྱེ་མདོར་བསྡུས།
སྐྱེ་མཆེད་ཀྱི་དོན་ཅུང་ཟད་བརྗོད་པ་ལ། སྒྲ་བཤད་དང༌། དབྱེ་བ། ཁྱད་པར་རོ། །
དང་པོ་ནི། ཉེར་སྤྱོད་རྣམ་པར་ཤེས་པ་སྐྱེ་བའི་སྒོ་ལས་ཡུལ་གཞན་ལ་མཆེད་པར་བྱེད་པའི་དོན་གྱིས་ན་སྐྱེ་མཆེད་ཅེས་བརྗོད་དོ།།
གཉིས་པ་ནི། དེ་ལ་མིག་སོགས་ནང་གི་སྐྱེ་མཆེད་དྲུག་གཟུགས་སོགས་ཕྱིའི་སྐྱེ་མཆེད་དྲུག་སྟེ་བཅུ་གཉིས་སོ། །དེ་ཡང་མིག་ནས་ཡིད་ཀྱི་བར་ནང་གི་དྲུག་པོ་འཛིན་པ་དང༌། གཟུགས་ནས་ཆོས་ཀྱི་བར་ཕྱིའི་དྲུག་ནི་གཟུང་བ་སྟེ། གཟུང་འཛིན་གྱི་སྒོ་ནས་རྣམ་ཤེས་ཡུལ་ལ་སྐྱེ་ཞིང་མཆེད་པའི་སྒོར་འགྱུར་བས་སྐྱེ་མཆེད་ཅེས་བྱ་གསུངས་པའང་ཡོད། །
གསུམ་པ་ནི། བསྡུ་ཚུལ་གྱི་ཁྱད་པར་གཟུགས་ཅན་གྱི་སྐྱེ་མཆེད་བཅུ་གཟུགས་ཀྱིས་བསྡུས་པ་ཁམས་དང་འདྲ། རྣམ་ཤེས་ཁམས་བདུན་སྐྱེ་མཆེད་ཀྱི་སྐབས་ཡིད་ཀྱི་སྐྱེ་མཆེད་གཅིག་ཏུ་བསྡུས། །ཆོས་ཁམས་བཅུ་དྲུག་ཆོས་སྐྱེ་མཆེད་གཅིག་ཏུ་བསྡུས་པའི་བཅུ་གཉིས་སོ། །སྐྱེ་མཆེད་དུ་འཇོག་ཚུལ་གྱི་ཁྱད་པར་ནི། རྟེན་གྱི་ཆ་ནས་མིག་ཤེས་སྐྱེ་བའི་སྒོ་བྱེད་པ་མིག་གི་སྐྱེ་མཆེད། དམིགས་པའི་ཆ་ནས་མིག་ཤེས་སྐྱེ་བའི་རྒྱུ་བྱེད་པ་གཟུགས་ཀྱི་སྐྱེ་མཆེད། དེ་བཞིན་དུ་རྟེན་དང་དམིགས་པའི་ཆ་ནས་རང་རང་གི་རྣམ་ཤེས་སྐྱེ་བའི་སྒོ་བྱེད་པས་ལྷག་མ་ཀུན་ལའང་སྦྱར་རོ། །ཕུང་ཁམས་སྐྱེ་མཆེད་གསུམ་གྱི་སྒོ་ནས་ཆོས་ཀྱི་རྣམ་གྲངས་གཏན་ལ་འབེབས་པའི་ཚེ། གདུལ་བྱ་དབང་པོ་རྣོན་པོ་ལ་ཕུང་པོ་ལྔ་བསྟན་པས་རྟོགས། དབང་འབྲིང་ལ་ནི་སྐྱེ་མཆེད་བཅུ་གཉིས་དང༌། དབང་པོ་ཐ་མར་ཁམས་བཅོ་བརྒྱད་བསྟན་པས་རྟོགས་པར་གསུངས། །
དེ་ལྟར་ཕུང་པོའི་ནང་དུ་འདུས་བྱས་ཀྱི་ཆོས་ཐམས་ཅད་རྣམས་བསྡུས། དེར་མ་བསྡུས་པའི་འདུས་མ་བྱས་རྣམས་ཀྱང་ཁམས་དང་སྐྱེ་མཆེད་སྐབས་བསྡུས་པ་ཡིན་པས་ཆོས་ཐམས་ཅད་ཕུང་ཁམས་སྐྱེ་མཆེད་གསུམ་དུ་རིགས་བསྡུས་ཀྱི་དབང་དུ་བྱས་ཏེ་ཤེས་བྱ་ཐམས་ཅད་གཞི་ལྔ་རུ་བསྡུ་བ་མངོན་པ་ལས་གསུངས་ཏེ། ལྔ་གང་ཞེ་ན། སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་སེམས་འབྱུང་གི་གཞི། ལྡན་པ་མ་ཡིན་པའི་འདུས་བྱས་ཀྱི་གཞི། འདུས་མ་བྱས་ཀྱི་གཞི་རྣམས་སོ།།
ཕུང་ཁམས་སྐྱེ་མཆེད་ནང་འདུས་བྱེད་དང་འདུས་མ་བྱེད་ཀྱི་ཆོས་རྣམས་བསྡུས་པས་ཐོན་མིས་སྐབས་འདིར་ཆོས་ཀྱི་རྣམ་གྲངས་བསྡུ་བར་མཛད་ཚུལ་གྱིས་ཡོན་ཏན་རྒྱ་ཆེར་བསླབ་པ་ལ་ཁྲིད་དོ།། །།
ལེ་ཚན་བརྒྱ་དང་དོན་དྲུག
ཕྱི་ནང་གྲུབ་མཐའི་ཁྱད་པར་མདོར་ཙམ།
ཇི་ལྟར་འཇིག་རྟེན་གྱི་ཁམས་འདིའི་མིའི་འགྲོ་བ་རྣམས་འཁོར་བ་ཐོག་མ་མེད་པ་ནས་རང་དང་ལྷན་ཅིག་ཏུ་འགྲོགས་ཏེ་ཡོད་ཡོད་པ་ཡིན་པའི་ཕུང་པོ་དང༌། ཁམས་དང༌། སྐྱེ་མཆེད་རྣམས་ལ་རང་སྡེ་དང་གཞན་སྡེའི་གྲུབ་མཐའ་སྨྲ་བའི་བཞེད་པ་སྣ་ཚོགས་ཡོད་ཀྱང་སེམས་ཅན་ཕལ་མོ་ཆེས་དེ་རྣམས་ཀྱི་དོན་ཇི་བཞིན་མི་ཤེས་པ་ཞེས་པའི་སྐབས་འདིར་གྲུབ་མཐའ་སྨྲ་བའི་སྐོར་ཅུང་ཟད་བརྗོད་ན། གྲུབ་མཐའ་ཞེས་པ་རང་རང་གི་རིགས་པས་གྲུབ་ཅིང་དེ་ལས་འདའ་བར་མི་ནུས་པ་ལ་གྲུབ་མཐའ་ཞེས་བྱ་སྟེ། སྤྱིར་སེམས་ཅན་གྱི་རིས་ན་ཤེས་བྱའི་གནས་ཚུལ་དང་འཇིག་རྟེན་ཕྱི་མ་ཕན་ཆད་ལ་རྟོག་དཔྱོད་གང་ཡང་མི་འཇུག་པར་ཚེ་འདི་ཁོ་ནའི་བདེ་སྡུག་བླང་དོར་ཙམ་འབའ་ཞིག་རྟོག་པ་ནི་ཐ་མལ་པ་ཞེས་བྱ་ལ། གྲུབ་མཐས་བློ་བསྒྱུར་ཅིང་ཤེས་བྱ་ལ་རྟོག་དཔྱོད་ཅུང་ཟད་ཞུགས་པ་ནི་ལམ་དང་ལྡན་པ་སྟེ་ཕལ་པ་རྣམས་ལས་མཆོག་ཏུ་གྱུར་པ་ཡིན་གསུངས། །
གྲུབ་མཐའ་སྨྲ་བ་ལ་ནང་གསེས་སུ། གཞན་སྡེ་ཕྱི་རོལ་མུ་སྟེགས་པ་དང༌། རང་སྡེ་ནང་པ་སངས་རྒྱས་པ་གཉིས། བསྟན་པ་འདི་དང་སྟོན་པ་འདི་ལས་ཕྱི་རོལ་དུ་ཕྱོགས་པས་ཕྱི་རོལ་པ་དང༌། ཐར་པ་ལས་རིང་དུ་གྱུར་ཀྱང་ཐར་པ་རློམས་པའི་མུ་དང་སྟེགས་ལ་གནས་པས་མུ་སྟེགས་ཞེས་བྱ་ལ། དེ་ལ་རྟག་ལྟ་དང་ཆད་ལྟ་ཀླ་ཀློ་ཅན་དང་གསུམ་ལས་མདོར་བསྡུས་ན་རིགས་དང་པོས་རྟེན་འབྱུང་ལས་འབྲས་ཀྱི་རྣམ་བཞག་ཁས་མ་ལེན་པའི་ཆད་པར་ལྟ་བ་དང༌། །རིགས་གཉིས་པས་ཐམས་ཅད་རང་བཞིན་གྱིས་གྲུབ་པའམ་དབང་ཕྱུག་སོགས་ཀྱིས་བྱས་པར་འདོད་དེ་རྟག་པར་སྨྲ་བ། རིགས་གསུམ་པ་ནི། འཚེ་བ་ཆོས་སུ་འདོད་པའི་རང་རྒྱལ་གཞན་ཕམ་གྱི་ལུགས་ཡིན་པ་རེད། །
ནང་པའི་གྲུབ་མཐའ་ནི་དེ་ལས་ལྡོག་སྟེ། ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་ལེན་པ། སྒོམ་པ་སྲིད་ཞིའི་གཉེན་པོར་འགྲོ་བ། སྤྱོད་པ་ངལ་དུབ་ཀྱི་མཐའ་དང་འདོད་པ་བསོད་ཉམས་ཀྱི་མཐའ་གཉིས་སྤོང་བ། འབྲས་བུ་ཐར་པ་སྤང་བྱ་ཟད་པའི་བྲལ་བ་ཁྱད་པར་ཅན་འགོག་བདེན་འདོད་པ་བཅས་ཡིན། ནང་པའི་གྲུབ་མཐའ་བཞི་ནི་བྱེ་སྨྲ། མདོ་སྡེ། སེམས་ཙམ་པ། དབུ་མ་པ་བཅས་ཏེ་ཞིབ་པར་གཞན་ལས་ཤེས་དགོས་ཏེ་འདིར་ངོ་སྤྲོད་ཙམ་མོ།། །།
ལེ་ཚན་བརྒྱ་དང་དོན་བདུན།
དགོས་པ་འགྲུབ་པར་སྨོན་པ།
གོང་གསལ་སེམས་ཅན་རྣམས་རང་ལ་ཡོད་བཞིན་པའི་ཕུང་ཁམས་སྐྱེ་མཆེད་ཀྱི་འགྲོ་སྟངས་མི་ཤེས་ལ། གྲུབ་མཐའ་ལས་སྣ་ཚོགས་བཤད་པའང་ཤེས་སྟོབས་ཀྱིས་མ་ཟིན་པ་དེ་བཞིན་དུ། ཡི་གེའི་ནང་བྱ་ཚིག་དང་ཚིག་ཕྲད་ཀྱི་འགྲོ་སྟངས་མང་པོ་ཞིག་སྟེ་ཡི་གེའི་སྦྱོར་ཚུལ་ལྟ་བུ་མི་རིགས་ཀྱི་སྐད་ཀྱི་ནང་དུ་ཡོད་ཡོད་པ་ཡིན་ཡང༌། གལ་ཏེ་སུམ་རྟགས་སོགས་ཀྱི་བརྗོད་བྱ་བསླབ་པ་ལ་བརྟེན་ནས་ཚད་ལྡན་གྱི་སྐད་ཡིག་ཏུ་བསྒྱུར་ཚུལ་དེ་ཉིད་མ་ཤེས་པས་ན། ཕུང་ཁམས་སྐྱེ་མཆེད་སོགས་ཀྱི་རྒྱ་ཆེ་བའི་དོན་ལ་ཡི་གེ་སྦྱོར་བས་བསྟན་ཚུལ་ག་ལ་ཤེས་ཏེ་ཤེས་པར་མི་འགྱུར་བས་དེ༵འི་ཕྱི༵ར་ཐོན་མི་བདག་གིས་བརྡ་སྤྲོད་ཀྱི་གཞུང་སྨྲ་བ་ལ་དབ༵ང་ཐོབ་ཅིང་ཡོན་ཏན་ཁྱད་པར་ཅན་གྱིས་འབྱོར་ཅིང་ཕྱག་པའི་མཁས་དབང་དག་གི༵་གཞུང་མཛད་ཚུལ་དང་རྗེ༵ས་སུ་མཐུན་པར་ཡིག་རྩོམ་གྱི་ལམ་ནས་སྨྲ༵ས་པ་ཡིན་པས། ཇི་ལྟར་ལུང་སྟོན་པ་སུམ་ཅུ་པ་དང་ལུང་སྟོན་པ་རྟགས་ཀྱི་འཇུག་ལས་རབ་ཏུ་གསལ་བར་བྱས་པའི་བརྗོད་བྱའི་དོན་དེ༵་རྣམས་གཟུར་གནས་བློ་གསལ་དོན་གཉེར་ཅན་ཀུན་གྱིས་ཚང་ལ་མ་ནོར་བའི་སྒོ་ནས་དཔྱིས་ཕྱིན་པར་རྟོག༵ས་པར་གྱུར་ཅི༵ག་གོ་ཞེས་རང་ཅག་ཕྱིས་རབས་པ་རྣམས་བྱས་པ་དོན་ལྡན་དུ་འགྱུར་བ་ལ།
ཐོན་མི་ཀུན་ཏུ་བཟང་པོ་གང་ཉིད་ནས་སྨོན་པ་རླབས་པོ་ཆེ་མཛད་པའོ། །
སྨྲས་པ།
གང་དག་འཕྲལ་ཡུན་སྨན་པའི་ཡོན་ཏན་ཚོགས། །
གང་ལ་བརྟེན་པ་ལེགས་བཤད་རིན་ཆེན་ཟུང༌། །
གང་དོན་ཚང་བ་ཟླ་བ་རྒྱས་པ་འདི། །
གང་ཞིག་དོན་གཉེར་ཅན་ལ་ཕན་དུ་རེ། །
རང་རྟོག་མྱོང་བའི་གསར་གཏོད་ཡིན་གྱི་གཞན་རྗེས་བསྙེགས་པའི་ལད་མོ་མིན། །
རྣོ་ལྡན་རིགས་པས་དཔྱད་བཟོད་ཡིན་གྱི་ལུང་གི་ཕག་ན་ཡིབས་པ་མིན། །
ཐེ་ཚོམ་གཅོད་པའི་རལ་གྲི་ཡིན་གྱི་འདོད་ཡོན་འགུག་པའི་གཡབ་མོ་མིན། །
ཨ་ཧོ་ལེགས་བྱས་ཕྲན་ཚེགས་འདི་ལ་ཨ་ནུའི་བུ་ཁྱོད་དགྱེས་པར་མཛོད། །
གྱ་གྱུའི་སེམས་ཀྱིས་མ་ལྷད་རྣམ་དཀར་སེམས། །
ཉག་ཉོག་གཏམ་གྱིས་མ་ལྷད་ལེགས་བཤད་གཏམ། །
ཟང་ཟིང་ནོར་གྱིས་མ་ལྷད་འཕགས་པའི་ནོར། །
ཕ་ཤུལ་བུ་ལ་འཐོབ་ན་རེ་རེས་ཆོག །
གོམ་གསུམ་མི་ཚེའི་ལམ་དུ་གྱ་ཚོམ་བོར། །
གཏམ་གསུམ་རང་གཞན་སྙན་པ་མི་ཤེས་ཀྱང༌། །
སྒོ་གསུམ་ཟོལ་མེད་ཡིད་མ་བརྣག་པའི་དོན། །
དུས་གསུམ་སྤྱན་ལྡན་རྣམས་ལ་ལྐོག་གྱུར་མིན། །
དགེ་འདིས་ལེགས་བྱས་འབྲས་བུ་ཅི་མཆིས་པ། །
ཕ་གཅིག་བླ་མ་དགྱེས་པའི་མཆོད་སྤྲིན་དང༌། །
མ་འགྱུར་སྤྱི་དང་ཁྱད་པར་གངས་ལྗོངས་ཀྱི། །
སྐྱེ་འགྲོ་ཤེས་རབ་འཕེལ་བའི་རྒྱུ་རུ་བསྔོ། ། མངྒ་ལམ།  །།
མཇུག་བྱང༌།
༈ བཅུ་དྲུག་ཆ་རྫོགས་ལང་ཚོའི་རྣམ་རོལ་བ། །
ཤེས་རབ་རལ་གྲི་འཛིན་མཁས་ངུར་སྨྲིག་མདངས། །
རབ་འབར་མེ་དཔུང་དབྱེར་མེད་མཁྱེན་པའི་བདག །
འཕགས་མཆོག་འཇམ་དཔལ་དབྱངས་ལ་གུས་ཕྱག་འཚལ། །
《བོད་ཀྱི་བརྡ་སྤྲོད་པའི་གཞུང་ལ་ལེགས་པར་འཇུག་པའི་ལམ་སྟོན་ཟླ་བ་གང་བའི་ཉམས་སྣང་》འདིར་རྩོམ་པ་ལ་འཇུག་པའི་སྒོའི་ཚུལ་དུ་བོད་ཡིག་གི་རྨང་གཞིའི་ཤེས་བྱའི་གནད་སྡུད་ལེ་ཚན་བདུན་དང༌། མཚན་དོན་འགྱུར་ཕྱག་མཆོད་བརྗོད་སྐོར་གྱི་ལེ་ཚན་གཉིས། ཚོགས་པ་གསུམ་གྱི་གསལ་བཤད་ལྡན་པའི་རྩོམ་པར་དམ་བཅའི་ཡན་ལག་གི་ལེ་ཚན་ལྔ་བཅས་ཁྱོན་སྔོན་དུ་འགྲོ་བའི་ལེ་ཚན་བཅུ་བཞིར་བགོས་ཡོད། །
གཞུང་དངོས་ལ་སུམ་ཅུ་པའི་ཁོངས་སུ་ལེ་ཚན་བཅོ་ལྔ་པ་ནས་ལེ་ཚན་དགུ་བཅུ་གོ་དྲུག་གི་བར་དང༌། རྟགས་འཇུག་གི་ཁོངས་གཏོགས་སུ་ལེ་ཚན་དགུ་བཅུ་གོ་བདུན་པ་ནས་ལེ་ཚན་བརྒྱ་དང་དྲུག་ཅུ་རེ་བཞིའི་བར་ཡིན་པ་དེ་ཚོའི་ནང་དོན་སོ་སོ་བ་མང་ཉུང་འཚམས་པ་ལེ་ཚན་རྣམས་སུ་མ་རྙོག་པར་བསྡུས་ཤིང༌། སྐབས་འགར་དོན་སྐོར་རྒྱས་པ་བྱུང་ན་སྟོད་ཆ་དང་སྨད་ཆའམ། སྟོད་སྨད་བར་གསུམ། ཡང་ན་ཨང་རིམ་ནང་གསེས་གསལ་བཀོད་བྱས། ལེ་ཚན་སོ་སོའི་དོན་གཙོ་ཆེ་བ་གཞིར་བཟུང་གིས་འགོ་བརྗོད་བཏོན་པ་ཡང་ས་བཅད་གོ་རིམ་དང་སྒོ་བསྟུན་ནས། རྩ་བའི་ཚིག་ཟིན་དུ་ཕེབས་ཚུལ་དང༌། འབྲེལ་ཡོད་ཀྱི་བཤད་པ་རྣམས་ཁ་ཐོར་དུ་མ་སོང་བར་རྡོག་སྒྲིལ་ཞིག་ཡོང་བ་བྱས་ཏེ། དཔེར་ན་སུམ་ཅུ་པར་རྩ་བ་ལས་དངོས་སུ་གསུངས་པ་དང་ཕྱིས་ཁ་སྣོན་མཛད་པ་དོན་གྱི་འཇུག་པ་གཞན་རྣམས་མཉམ་དུ་བཀོད་ཀྱང་མ་འཛིང་བར་སོ་སོར་ཁམས་དྭངས་ཡོང་བ་བྱས་པ་དང༌། རྩ་བ་ལས་གསུངས་པའི་ཕྲད་དང༌། སྨྲ་སྒོ་དང༌། ལྗོན་དབང་ནང་གསལ་གྱི་ཕྲད། གཞན་ཡང་སྐབས་འདིར་དཔྱད་གཞིའི་ཚུལ་གྱིས་ཁ་སྐོང་ཞུས་པ་བཅས་རིམ་པར་བཀོད་ནས་མཇུག་ཏུ་བསྡོམས་གྲངས་འཁོད་པ། རྟགས་འཇུག་སྐབས་བདག་གཞན་དང་འབྲེལ་བའི་བཤད་པ་གཅིག་བཤད་ནས་བརྒྱད་བཤད་བར། དུས་གསུམ་སྐབས་གསུམ་བཤད་ནས་འ་ཡིག་གཉིས་ལྡན་བར་བཤད་པ་བཅུར་བསྡུས་པ། རྗེས་འཇུག་ཇི་ལྟར་འཇུག་པའི་སྐབས་དེར་ཚིག་དོན་བསྡུ་རྒྱུ་ཡོད་མེད་སོགས་ཁག་དྲུག་གི་ནང་དུ་ཕོ་སྒྲ་མོ་སྒྲ་ཡོད་མེད་འདུས་པར་བྱས་པ་ལྟ་བུ་རེད། །
མཇུག་བསྡུ་བའི་སྐབས་སུ་བརྡ་སྤྲོད་ཀྱི་གཞུང་དང་འབྲེལ་བའི་ཡི་གེ་འབྲི་སྲོལ་མེད་ན་ལྡོག་ཕྱོགས་ཇི་ལྟར་འགྱུར་བ་གསུངས་པ་ལ་གཞིགས་ཏེ་ལྡོག་ཕྱོགས་གསུམ་དུ་བསྡུས་པ་དང༌། སྣོད་བཅུད་ཕུང་ཁམས་སྐྱེ་མཆེད་གྲུབ་མཐའ་ཞེས་སྨྲོས་ཙམ་མཛད་ཡོད་པར་རྩ་བའི་ཚིག་འགྲོས་ལྟར་གོང་གསལ་དེ་དག་ལ་བཤད་པ་མདོར་བསྡུས་རེ་བགྱིས་ཏེ་གང་བསླབ་པར་བྱ་བའི་གཞུང་དོན་ཇེ་ཟབ་ཇེ་ཟབ་ཏུ་འགྲོ་བར་ཁྲིད་སྟོན་ལྟ་བུས་ཉན་པོ་སྤྲོ་བ་བསྲིངས་པར་བསྐུལ་བའི་ཚུལ་དུ་བྱས་ཡོད། །
ལེ་ཚན་ཁྱོན་བརྒྱ་དང་བདུན་ཅུ་དོན་བདུན་ཡོད་པའི་ཁར། འབྲེལ་ཡོད་ལྷན་ཐབས་ཀློག་བྱེད་ཁྱོན་ཉི་ཤུ་རྩ་གསུམ་གྱིས་ཟུར་བརྒྱན་ཅིང༌། སྔོན་དུ་འགྲོ་བ་མཆོད་བརྗོད་ལ་སོགས་པའི་འཇུག་སྒོ་དང༌། མཇུག་གི་དགེ་སྨོན་བཅས་ཀྱི་ཡན་ལག་ཚང་བ་འདི་ཡང་དགེ་བའི་བཤེས་གཉེན་རྣམ་པའི་ཐུགས་ཀྱི་བུམ་བཟང་ལས་འོངས་ཤིང༌། རང་གིས་ཀྱང་ཐོས་པ་ཅུང་ཟད་བསགས་པའི་འབྲས་བུར་ཁུམས། འོན་ཀྱང་དེབ་འདིར་རྩོམ་པ་པོ་རང་ཉིད་ཤེས་ཚད་དམན་དབང་གིས་བརྗོད་བྱའི་དོན་དང་རྗོད་བྱེད་ཚིག་ལ་འཁྲུལ་གཞི་ཅི་རིགས་ཡོང་ངེས་ཐོག །སྔར་ལམ་ལ་མ་བསྟེན་པའི་མ་དར་དར་ལྕོག་དང་དྲན་འཆར་གསར་བཅོས་སོང་རིགས། མདོར་ན་བོད་ཀྱི་བརྡ་སྤྲོད་གཞུང་ལུགས་གོང་འཕེལ་ལ་ཕན་མེད་གནོད་གཞིར་གྱུར་པ་མཆིས་ན། མཁས་དབང་ཚོགས་དང་ཀློག་པ་པོ་དོན་གཉེར་ཅན་རྣམས་ལ་དགོངས་སེལ་ཞུ། སླད་དེབ་འདི་ནང་གསལ་རང་ལུགས་ཡིན་ཕྱིན་ཡིག་ཕྲེང་སོ་སོའི་འོག་ཏུ་མཚོན་རྟགས་“ ”ལྟ་བུ་ཞིག་བཀོད་ཡོད་པ་གསལ་བཤད་ཞུ་རྒྱུ་དང༌། དེབ་འདི་དཔེ་སྐྲུན་བྱ་རྒྱུར་དག་ཐེར་རྩོམ་སྒྲིག་དཔར་འདེབས་སོགས་མཛད་ཁུར་ཅི་ཆེ་བཞེས་པའི་བློ་མཐུན་རྣམ་པར་སྙིང་དབུས་ནས་བཀའ་དྲིན་རྗེས་སུ་དྲན་པའི་ཐུགས་རྗེ་ཆེ་ཞུ་རྒྱུ་བཅས།།
རྩོམ་པ་པོ་ཆུང་མིང་འཇམ་དཔལ་ཡེ་ཤེས་རྒྱལ་མཚན་གྱིས། །

181.	༄༅།  །སུམ་ཅུ་པ་དང་རྟགས་འཇུག་གི་དོན་ཉུང་ངུར་བཤད་པ་བློ་ལྡན་དགའ་བསྐྱེད་ཅེས་བྱ་བ་བཞུགས་སོ།  །ལྕང་སྐྱ་རོལ་བའི་རྡོ་རྗེས་བརྩམས།	སྐབས་དང་པོ།  སུམ་ཅུ་པའི་སྐོར།མཆོད་བརྗོད་དང་རྩོམ་པར་དམ་བཅས་ཏེ་ཉན་པར་སྐུལ་བ།
182.	༄༅།  །སྟོབས་བཅུ་མངའ་བ་འདྲེན་པ་ཟས་གཙང་སྲས།  །མཁྱེན་པའི་གཏེར་ཆེན་རྗེ་མཙུན་འཇམ་དཔལ་དབྱངས།  །བཀའ་དྲིན་མཉམ་མེད་ཡོངས་འཛིན་རིན་པོ་ཆེ།  །རྣམ་གསུམ་དབྱེར་མེད་ཞབས་ལ་གུས་བཏུད་ནས།  །གངས་ཅན་བརྡའ་༼བརྡ་༽སྤྲོད་གཞུང་གི་བརྗོད་བྱའི་དོན།  །གསལ་ལ་འདྲིལ་བར་མདོར་བསྡུས་འདིར་བཤད་ཀྱིས། །ཚུལ་འདིར་འཇུག་འདོད་བློ་ལྡན་དོན་གཉེར་རྣམས།  །དགའ་བའི་ཡིད་ཀྱིས་མ་ཡེངས་བསྒྲིམས་ཏེ་ཉོན།།དབྱངས་གསལ་གྱི་ཡི་གེ་བཤད་པ །དེ་ལ་འདིར་མཁས་པ་ཆེན་པོ་ཐོན་མི་སམྦྷུ་༼སམྦྷོ་༽ཊའི་ལུགས་བཞིན་དུ་བོད་ཀྱི་ཡི་གེའི་རྣམ་བཞག་ཅུང་ཟད་འཆད་པ་ལ།  ཨི་ཨུ་ཨེ་ཨོ་བཞི་ནི་ཨཱ་ལི་སྟེ་དབྱངས་ཡིག་གོ།  །ཀ་ཁ་ག་ང།  ཅ་ཆ་ཇ་ཉ།  ཏ་ཐ་ད་ན། པ་ཕ་བ་མ།  ཙ་ཚ་ཛ་ཝ།  ཞ་ཟ་འ་ཡ།  ར་ལ་ཤ་ས། ཧ་ཨ་སྟེ་སུམ་ཅུ་ནི་ཀཱ་ལི་སྟེ་གསལ་བྱེད་དོ།  །དེ་ལས་ག་ང་ད་ན་བ་མ་འ་ར་ལ་ས་སྟེ་བཅུ་ནི་རྗེས་འཇུག་ཡི་གེའོ།  །དེ་ཉིད་ཀྱི་ནང་ནསག་ད་བ་མ་འ་ལྔ་ནི་སྔོན་དུའང་འཇུག་གོ། །དེ་དག་གི་ལྷག་མ།  ཀ་ཁ།  ཅ་ཆ་ཇ་ཉ།  ཏ་ཐ།  པ་ཕ།  ཙ་ཚ་ཛ་ཝ།   ཞ་ཟ།  ཡ་ཤ།།  ཧ་ཨ་སྟེ་ཉི་ཤུ་ནི་མིང་གཞིའི་ཡི་གེ་ཁོ་ནའོ། །རྣམ་དབྱེ་དང་པོ་དང་འབྲེལ་བའི་སླར་བསྡུ་བཤད་པ། རྣམ་དབྱེ་ནི་བདུན་ནམ་བརྒྱད་དེ།   དང་པོ་ངོ་བོ་ཙམ་བརྗོད་པ།  གཉིས་པ་ལས་སུ་བྱ་བ།  གསུམ་པ་བྱེད་པ།  བཞི་བ་དགོས་ཆེད།  ལྔ་བ་འབྱུང་ཁུངས།  དྲུག་པ་འབྲེལ་བ།  བདུན་པ་གནས་གཞི།  བརྒྱད་པ་བོད་པའི་སྒྲའོ།  །དེ་ལ་ངོ་བོ་བརྗོད་པ་ནི།  བུམ་པ།  ཀ་བ་། འདུས་བྱས་མི་རྟག་པ་ཞེས་པ་ལྟ་བུ་རྣམས་སོ།  །རྗེས་འཇུག་
183.	ཡི་གེ་བཅུ་པོ་མིང་གང་ཡང་རུང་བའི་མཐར་སྦྱར་བ།  དེ་ལ་ཨོ་ཡིག་སྦྱར་བ་ནི་དོན་རེ་ཞིག་རྫོགས་པར་སྟོན་པ་སྟེ།   སླར་བསྡུ་བ་ཞེས་བྱའོ། །རྟག་གོ  །འབྱུང་ངོ་།   །ཡོད་དོ།  །ཡིན་ནོ།  །འགྲུབ་བོ།  །མཉམ་མོ།  །དགའ་འོ།  །འགྱུར་རོ། གསལ་ལོ།  །རྒྱས་སོ་ཞེས་པ་ལྟ་བུ་རྣམས་སོ།  ། ལ་དོན་གྱི་སྒྲ་བཤད་པ།  སུ་རུ་ཏུ་ན་ལ་ལྔ་ནི།  རྣམ་དབྱེ་གཉིས་པ་ལས་སུ་བྱ་བ་དང།  རྣམ་དབྱེ་བཞི་པ་དགོས་ཆེད་དང།  རྣམ་དབྱེ་བདུན་པ་གནས་གཞི་དང།  དེ་ཉིད་དང་། ཚེ་སྐབས་ཏེ་དོན་ལྔ་ལ་འཇུག་གོ།  །དེ་ཡང་ལས་སུ་བྱ་བ་ལ་འཇུག་པ་ནི།  ཤར་ཕྱོགས་སུ་འགྲོ།  སླ་ང་རུ་ཆུ་བསྐོལ།  ལམ་དུ་ཕྱིན།  གཡས་ན་ཕྱག་འཚལ།  རྒྱ་གར་ལ་ཕྱིན་ཞེས་པ་ལྟ་བུའོ།  །དགོས་ཆེད་ལ་འཇུག་པ་ནི།  མཐོ་རིས་སུ་སྐྱེ་ཕྱིར་སྦྱིན་པ་ཐོང་༼ཐོངས་༽།  ཐར་པ་འཐོབ་པ་རུ་བདག་མེད་བསྒོམ།  ཆོས་ཀྱི་ཆེད་དུ་དཀའ་བ་སྤྱད།  སྐོམ་ན་ཇ་འཐུང།  ལོ་ཏོག་སྨིན་པ་ལ་ཆུ་འདྲེན་དགོས་ཞེས་པ་ལྟ་བུའོ།  །གནས་གཞི་ལ་འཇུག་པ་ནི།  གཡས་ཕྱོགས་སུ་མེ་ཏོག་རྒྱས།  རྒྱ་མཚོ་རུ་ཉ་མང།   མདུན་དུ་བུམ་པ་བཞག།  །རྒྱ་གར་ན་ཆོས་དར།  ཁྲི་ལ་སློབ་དཔོན་བཞུགས།  ཞེས་པ་ལྟའོ།  །དེ་ཉིད་ལ་འཇུག་པ་ནི།  འདུས་བྱས་སུ་གྲུབ།  མི་བསླུ་བ་རུ་ངེས།  རང་བཞིན་དུ་གྲུབ།  དེ་ཁོ་ན་ཉིད།  གནས་ལུགས་ལ་དབྱོད།  ཅེས་པ་ལྟ་བུའོ། ཚེ་སྐབས་ལ་འཇུག་པ་ནི།  དེའི་དུས་སུ་དར།  སྔ་དྲོ་རུ་བསིལ།  ཉིན་ཕྱེད་དུ་འགྲོ།  ཉི་མ་ཤར་བ་ན་གཉིད་སད།   ཉིན་གུང་
184.	ལ་ཟས་ཟ་ཞེས་པ་ལྟ་བུའོ།   །ཨི་ལྡན་གྱི་སྒྲ་བཤད་པ། གི་ཀྱི་གྱི་འི་ཡི་རྣམས་ནི་རྣམ་དབྱེ་དྲུག་པ་འབྲེལ་བའི་སྒྲ་སྟེ།  དཔེར་ན།  བདག་གི་སློབ་མ།  ཁྱོད་ཀྱི་བུ།  གཞན་གྱི་ནོར།  ཕའི་ཁང་པ།  ང་ཡི་བླ་མ་ཞེས་པ་ལྟ་བུའོ།  །གིས་ཀྱིས་གྱིས་འིས་ཡིས་རྣམས་ནི་རྣམ་དབྱེ་གསུམ་པ་བྱེད་པའི་སྒྲ་སྟེ་བདག་གིས་བཤད།  ཁྱོད་ཀྱིས་ཉོན།  གཞན་གྱིས་བྱིན།  དེ་ཡིས་གོ་ཞེས་པ་ལྟ་བུའོ།  །སུ་སོགས་ཀྱི་འཇུག་ཚུལ་ནི་ས་མཐར་སུ།  ག་བའི་མཐར་དུ།  ང་ད་ན་མ་ར་ལའི་མཐར་དུ།  འ་དང་མཐར་༼མཐའ་༽རྟེན་མེད་པའི་མཐར་རུའོ། །གི་སོགས་ཀྱི་འཇུག་ཚུལ་ནི། ད་བ་ས་ཀྱི་ག་ང་གི   །ན་མ་ར་ལའི་རྗེས་སུ་གྱི།  །འ་དང་མཐའ་རྟེན་མེད་མཐར་འི།  །རྐང་བ་སྐོང་ཚེ་ཡི་འཐོབ་བོ། །རྒྱན་སྡུད་བཤད་པ། ཀྱང་འང་ཡང་གསུམ་ནི་མཐུན་པའི་ཚིག་རྒྱན།  མི་མཐུན་པའི་ཚིག་རྒྱན། བསྡུད་པ་སྟེ་གསུམ་ལ་འཇུག་གོ།  །ཕྱུག་ལ་ཆོས་ཀྱང་མཁས།  མཛེས་པའང་ཡིན།  དགེ་བ་ལ་ཡང་དགའ་ཞེས་པ་ལྟ་བུ་མཐུན་པ་དང།  ཕྱུག་ཀྱང་སེར་སྣ་ཆེ།  མཁས་པ་ཡིན་ནའང་ང་རྒྱལ་ཆེ།  རང་བཞིན་ངན་ལ་ཡོན་ཏན་ཡང་ཆེ་ཞེས་པ་ལྟ་བུ་མི་མཐུན་པ་དང།  གཏོང་ཕོད་ཆེ་སྟེ་བརྩོན་འགྲུས་ཀྱང་ངོ་།  །རྒྱ་གར་བ་འབྲས་ཟ་སྟེ་མོན་པའང་ངོ་།   །ཆོས་མ་ཡིན་པ་དང་ཆོས་ལ་ཡང་འཇུག་གོ་ཞེས་པ་ལྟ་བུ་སྡུད་པའོ།  །ཀྱང་སོགས་ཀྱི་འཇུག་ཚུལ་ནི།  ག་བ་ད་སའི་མཐར་ཀྱང་དང།  རྗེས་འཇུག་གཞན་རྣམས་ཀྱི་མཐར་འང་དང།  རྐང་པ་སྐོང་ཚེ་ཡང་འཐོབ་བོ།  ། ལྷག་བཅས་བཤད་པ། སྟེ་ཏེ་དེ་གསུམ་ནི་ལྷག་བཅས་ཀྱི་ཚིག་སྟེ།  དཔེར་ན།  ཐར་པ་ཐོབ་སྟེ་མྱ་ངན་ལས་འདས།  སྔགས་བཟླས་ཏེ་གྲུབ་པ་ཐོབ།  ཆོས་བཤད་དེ་སྤྲོ་བ་བསྐྱེད་ཅེས་པ་ལྟ་བུའོ།  །དེ་གསུམ་གྱི་འཇུག་ཚུལ་ནི།  ད་དེ་ན་ར་ལ་ས་ཏེ།  ག་ང་བ་མ་འ་རྣམས་དང།  མཐའ་རྟེན་མེད་པའི་མཐར་སྟེ་འཐོབ་
185.	པའོ།། གམ་སོགས་ཀྱི་སྒྲ་བཤད་པ།།རྗེས་འཇུག་ཡི་གེ་བཅུ་བོ་ལ་མ་ཡིག་སྦྱར་བའི་གམ་སོགས་ནི་འབྱེད་པ་དང་བསྡུད་པ་སྟེ།  དོན་གཉིས་ལ་འཇུག་གོ།  །དཔེར་ན།  འབྱུང་པོ་ཞེས་པ་ནི།  ཤ་ཟ་འམ།  སྨྱོ་བྱེད་དམ།  གྲིབ་གནོན་ནམ།  སྲིན་པོའམ་ཞེེས་པ་ལྟ་བུ་འབྱེད་པ་དང།  ལྷའམ། མིའམ།  ལྷ་མིན་ནམ།  དུད་འགྲོའམ་སེམས་ཅན་དུ་གཏོགས་པ་དེ་དག་ཐམས་ཅད་ཀྱིས་ཞེས་པ་ལྟ་བུ་སྡུད་པ་དང།   རྟག་གམ་མི་རྟག་ཡིན་ནམ་མ་ཡིན་ཞེས་པ་ལྟ་བུ་དྲི་བ་དང་ཐེ་ཚོམ་ལ་ཡང་འཇུག་གོ། །འབྱུང་ཁུངས་བཤད་པ། །ནས་ལས་གཉིས་ནི་རྣམ་དབྱེ་ལྔ་བ་འབྱུང་ཁུངས་དང་དགར་བ་དང་སྡུད་པ་དང་ལྷག་བཅས་རྣམས་ལ་འཇུག་སྟེ།  དཔེར་ན།  ཤར་ནས་ཉི་མ་འཆར།  རྒྱུ་ལས་འབྲས་བུ་འབྱུང་ཞེས་པ་ལྟ་བུ་འབྱུང་ཁུངས་དང།  ལྷའི་ནང་ནས་ཚངས་པ་མཆོག།  སྐྱེ་བོ་རྣམས་ལས་རྒྱལ་རིགས་དཔའ་ཞེས་པ་ལྟ་བུ་དགར་བ་དང།  གཟུགས་ནས་རྣམ་མཁྱེན་གྱི་བར་ཞེས་ལྟ་བུ་སྡུད་པ་དང།  ཕྱག་འཚལ་ནས་ཆོས་བཤད་ཅེས་པ་ལྟ་བུ་ལྷག་བཅས་སོ།  །བོད་སྒྲ་བསྟན་པ། ཀྱཻ་ཞེས་པའི་སྒྲ་ནི་རྣམ་དབྱེ་བརྒྱད་པ་བོད་པ་སྟེ།  དཔེར་ན།  ཀྱཻ་རྒྱལ་བའི་སྲས་པོ་དག།  ཀྱཻ་གྲོགས་པོ།  ཀྱཻ་ལྷའི་བུ་ཞེས་པ་ལྟ་བུའོ། །ནི་སྒྲ་བཤད་པ།  ནིའི་༼ནི་༽སྒྲ་ནི་དགར་བ་དང་ངེས་བཟུང་གི་ཚིག་སྟེ།  དཔེར་ན།  ལྷའི་ཚོགས་དེ་དག་ལས་གདོང་བཞི་བ་ནི་ཚངས་པའོ།  །ཞེས་པ་ལྟ་བུ་དགར་བ་དང།  བཅོམ་ལྡན་འདས་ཆོས་ཐམས་ཅད་ནི་ཐུགས་སུ་ཆུད།   ཆོས་ཀྱི་འཁོར་ལོ་ནི་རབ་ཏུ་སྐོར།  སློབ་མའི་ཚོགས་མཐའ་ཡས་པ་ནི་མངའ།  ཞེས་པ་ལྟ་བུ་ངེས་བཟུང་གི་སྒྲའོ། །དང་སྒྲ་བཤད་པ། དང་ཞེས་པ་ནི་སྡུད་པ་དང་འབྱེད་པ་དང།  རྒྱུ་མཚན་དང།  ཚེ་སྐབས་དང།  གདམས་ངག་སྟེ་དོན་ལྔ་ལ་འཇུག་གོ།   །དཔེར་ན།  གཟུགས་དང། 
186.	ཚོར་བ་དང།  འདུ་ཤེས་དང།  འདུ་བྱེད་དང་། རྣམ་པར་ཤེས་པ་ནི་ཕུང་པོའོ་ཞེས་པ་ལྟ་བུ་ཕྱོགས་གཅིག་ཏུ་སྡུད་པ་དང།   སེམས་ཅན་གྱི་རིགས་ནི་དྲུག་སྟེ།  དམྱལ་བ་དང།  ཡི་དྭགས་དང།  དུད་འགྲོ་དང།  ལྷ་མ་ཡིན་དང།  མི་དང།  ལྷའོ་ཞེས་པ་ ལྟ་བུ་ འབྱེད་པ་དང་། ཡི་གེ་སློབ་དང་མཁས་པར་འགྱུར་ཞེས་པ་ལྟ་བུ་རྒྱུ་མཚན་དང།   ནམ་ལངས་པ་དང་འགྲོ་ཞེས་པ་ལྟ་བུ་ཚེ་སྐབས་དང་།  ཡིད་ལ་ཟུངས་ཤིག་དང་ངས་བཤད་དོ། །ཞེས་པ་ལྟ་བུ་གདམས་ངག་གོ།  །གང་སྒྲ་བཤད་པ། གང་ཞེས་པའི་སྒྲ་ནི་སྤྱིའི་སྒྲ་སྟེ།  དཔེར་ན།  གང་ལ་ཡོན་ཏན་མཆོག་མངའ་བའི།  །དཀོན་མཆོག་དེ་ཞེས་པ་ལྟ་བུའོ། །བདག་སྒྲ་བཤད་པ། པ་བ་པོ་ཅན་བཞི་ནི། པུ་ལིངྒའི་སྒྲ་སྟེ་བདག་པོའི་གནས་སུ་འཇུག་གོ།  དཔེར་ན།  རྟ་པ།  སེ་ར་བ།  འཆད་པ་པོོ།  ཡོན་ཏན་ཅན་ཞེས་པ་ལྟ་བུའོ། །དགག་སྒྲ་བཤད་པ།  མ་མིན་མི་མེད་བཞི་ནི།  སྟྲཱི་ལིངྒའི་སྒྲ་སྟེ་དགག་པའི་གནས་སུ་འཇུག་གོ  །དཔེར་ན། མ་སྐྱེས།  རྟག་པ་མིན།  མི་འགག   །ཉོན་མོངས་མེད་ཅེས་པ་ལྟ་བུའོ། །དེ་སྒྲ་བཤད་པ།  དེ་ཞེས་པའི་སྒྲ་ནི་དོན་དགུ་ལ་འཇུག་སྟེ།   ཐ་སྙད་ཀྱི་དབང་དུ་གསུམ།  དངོས་པོའི་དབང་དུ་བཞི།  དུས་ཀྱི་དབང་དུ་གཉིས་སོ།   །དང་པོ་གསུམ་ནི་བཤད་མ་ཐག་པ་དེ་ཞེས་པ་ལྟ་བུ་འདས་པ་དང།  མཁས་པའང་དེ།  དཔའ་བོའང་དེ།  ཕྱུག་པོའང་དེ་ཞེས་པ་ལྟ་བུ་རྣམ་གྲངས་གཞན་བརྗོད་པ། ཞབས་ལ་བཏུད་དེ་སྤྱི་བོར་བསྟེན་ཞེས་པ་ལྟ་བུ་ལྷག་བཅས་སོ།  །བར་པ་བཞི་ནི་བདག་གི་བུ་དེ་ཞེས་པ་ལྟ་བུ་བདག་གི་དངོས་པོ་དང།  ཁྱོད་ཀྱི་ཆོས་ལུགས་དེ་ཞེས་པ་ལྟ་བུ་གཞན་གྱི་དངོས་པོ་དང།  རི་ཕ་གི་ན་ཡོད་པ་དེ་ཞེས་པ་ལྟ་བུ་གསང་བའི་དངོས་པོ་དང།  དེ་བཞིན་ཉིད་ཅེས་པ་ལྟ་བུ་དེ་ཁོ་ན་ཉིད་ཀྱི་དངོས་པོ་བརྗོད་པའོ།  །ཐ་མ་གཉིས་ནི་སྔོན་གྱི་རྒྱལ་པོ་དེའི་དུས་ན་ཞེས་པ་ལྟ་བུ་
187.	འདས་པ་དང།   མ་འོངས་པ་ན་སངས་རྒྱས་བྱམས་པ་འབྱུང་སྟེ་དེའི་དུས་སུ་ཞེས་པ་ལྟ་བུ་མ་འོངས་པའོ།  །དེ་ལྟ་བུའི་སྔོན་འཇུག་རྗེས་འཇུག་མིང་གཞི་གསུམ་དང།  རྣམ་དབྱེ་རྣམས་ཀྱི་དབྱེ་བ་ཤེས་ན་ཡི་གེའི་སྦྱོར་བ་ལ་མཁས་པར་འགྱུར་ཞིང།  འབྲི་བ་དང།  ཀློག་པ་དང།  ཚིག་དོན་འབྲེལ་ཏེ་འཆད་པ་ལ་ཐོགས་པ་མེད་པར་འགྱུར་རོ།  །སུམ་ཅུ་པའི་བསྡུས་དོན་ཙམ་བརྗོད་ཟིན་ཏོ།།  སྐབས་གཉིས་པ།  རྟགས་འཇུག་གི་སྐོར།མིང་གཞི་སྤྱིའི་རྟགས་ངོས་བཟུང་སྟེ་སྔོན་རྗེས་དབྱུང་ཚུལ་བསྟན་པ། །།ད་ནི་རྟགས་ཀྱི་འཇུག་པའི་རྣམ་གཞག་མདོ་ཙམ་བརྗོད་པར་བྱའོ།  །དེ་ལ་དབྱངས་རྣམས་ནི་མོའོ།  །གསལ་བྱེད་རྣམས་ནི་ཕོའོ།   །ཕོ་ཡིག་ལ་སྡེ་པ་ཕྱེད་དང་བརྒྱད་དེ།   སྡེ་བ་རྣམས་ནི་ཡི་གེ་བཞི་བཞི་དང།  སྡེ་བ་ཕྱེད་ནི་ཡི་གེ་གཉིས་སོ།  །དེ་ལའང་བསྡུ་ན་ལྔ་སྟེ།  ཀ་ཅ་ཏ་པ་ཙ་སྟེ་ལྔ་ནི་ཕོ་དང།  ཁ་ཆ་ཐ་ཕ་ཚ་སྟེ་ལྔ་ནི་མ་ནིང་དང།  ག་ཇ་ད་བ་ཛ་ཐ་ཝ་ཞ་ཟ་འ་ཡ་ཤ་ས་སྟེ་བཅུ་གཉིས་ནི་མོ་ཡིག་དང།  ང་ཉ་ན་མ་བཞི་ནི་ཤིན་ཏུ་མོ་དང་།  ར་ལ་ཧ་གསུམ་ནི་མོ་གཤམ་སྟེ་མ་ནིང་མཚན་མེད་ཅེས་ཀྱང་བྱའོ།  །བསྡུ་ན་ཕྱི་མ་གཉིས་ནི་མོ་ཡིག་ཏུ་འདུའོ།  །མོ་ཡིག་གི་ནང་ནས་རྗེས་འཇུག་བཅུ་དབྱུང་སྟེ། ་ག་ད་བ་འ་ས་ལྔ་བོ་མོ་ཙམ་གྱི་ནང་ནས་དང།  ང་ན་མ་གསུམ་ཤིན་ཏུ་མོའི་ནང་ནས་དང་།  ར་ལ་གཉིས་མ་ནིང་མཚན་མེད་ཀྱི་ནང་ནས་བྱུང་ངོ་།།  སྔོན་འཇུག་གི་རྟགས་ཀྱི་འཇུག་ཚུལ་བཤད་པ།  དེའི་ནང་ནས་སྔོན་འཇུག་གི་ཡི་གེ་ལྔ་དབྱུང་ལ།  དེ་ཡང་བ་ནི་སྔོན་འཇུག་གི་ཕོ་དང།  ག་ད་གཉིས་མ་ནིང།  འ་མོ་དང།  མ་ཤིན་ཏུ་མོ་ཡིན་ནོ།  །འཇུག་ཚུལ་ལ་བཞི་སྟེ།  གང་གིས་འཇུག་པ།  གང་ལ་འཇུག་པ།  ཇི་ལྟར་འཇུག་པ།  ཅིའི་ཕྱིར་འཇུག་པའོ།  །དང་པོ་ནི་སྔོན་འཇུག་གི་ཡི་གེ་ལྔའོ། ། གཉིས་པ་ནི་སྔོན་འཇུག་གི། ཕོ་བ་ཡིག་ནི།  མིང་གཞིའི་
188.	ཕོ་ཀ་ཅ་ཏ་པ་ཙ་བཞི་དང།  མོ་ག་ད་ཞ་ཟ་ཤ་ས་དྲུག་སྟེ་བཅུའི་སྔོན་དུ་འཇུག་པས་ན་བས་འཕུལ་ནི་བཅུར་ངེས་སོ།  །དཔེར་ན།  སངས་རྒྱས་ཀྱི་བཀའ། སྲིད་རྒྱུན་བཅད། ས་བོན་བཏབ། ནོར་བུ་བཙལ། གོ་ཆ་བགོས། མདུན་དུ་བདར། གཡས་སུ་བཞག་ །རང་བཞིན་བཟང།  མཆོད་པ་བཤམས། བགེགས་བསངས་ཞེས་པ་ལྟ་བུའོ། །སྔོན་འཇུག་གི་མོ་འ་ཡིག་ནི་མིང་གཞིའི་མོ་ག་ཇ་ད་བ་ཛ་ལྔ་དང་། མ་ནིང་ཁ་ཆ་ཐ་ཕ་ཚ་ལྔ་སྟེ་བཅུའི་སྔོན་དུ་འཇུག་པས་འས་འཕུལ་ཡང་བཅུར་ངེས་སོ། །དཔེར་ན། ཚ་གྲང་འགལ།  འཁོར་བ་འཇིག  །ལུགས་སྲོལ་འདི།  དགེ་ལ་འབད།  སྐས་ལ་འཛེག།  གདན་ལ་འཁོད།  ཆོས་འཆད།  ལུགས་འདི་འཐད། ཁྱད་པར་འཕགས།  ཕྱག་འཚལ། ཞེས་པ་ལྟ་བུའོ།  ། སྔོན་འཇུག་གི་མ་ནིང་ག་ཡིག་ནི་མིང་གཞིའི་ཕོ་ ཅ་ཏ་ཙ་གསུམ་དང།  མོ་ཉ་ད་ན་ཞ་ཟ་ཡ་ཤ་ས་བརྒྱད་དེ་བཅུ་གཅིག་གི་སྔོན་དུ་འཇུག་པས་ན་གས་འཕུལ་བཅུ་གཅིག་ཏུ་ངེས་སོ།  དཔེར་ན། དངོས་པོ་གཅིག།   །ཚོགས་ཀྱི་གཏམ།  ཚུལ་ཁྲིམས་གཙང།  བླང་དོར་གཉིས།  ལེགས་བཤད་གདམས།  ལྷའི་གནས།  སྲང་ལ་གཞལ།  སྤྱན་རས་གཟིགས།  ནོར་གྱི་གཡང།  བདེ་བར་གཤེགས།  ཤེས་བྱ་གསལ་ཞེས་པ་ལྟ་བུའོ། །སྔོན་འཇུག་གི་མ་ནིང་ད་ཡིག་ནི།  མིང་གཞིའི་ཕོ་ཀ་པ་གཉིས་དང།  མོ་ག་ང་བ་མ་བཞི་སྟེ་དྲུག་ལ་འཇུག་པས་ན་དས་འཕུལ་དྲུག་ཏུ་ངེས་སོ།  །དཔེར་ན།  ཁ་དོག་དཀར།  སྙིང་སྟོབས་དཔའ།  སེམས་དགའ། སངས་རྒྱས་དངོས། ཁྲིམས་ལ་དབང་། སྟོབས་མི་དམའ་ཞེས་པ་ལྟ་བུའོ།  །སྔོན་འཇུག་གི་ཤིན་ཏུ་མོ་མ་ཡིག་ནི།  མིང་གཞིའི་མ་ནིང་ཁ་ཆ་ཐ་ཚ་བཞི་དང།   མོ་ག་ད་ཇ་ཛ་བཞི་དང།  ཤིན་ཏུ་མོ་ང་ཉ་ན་གསུམ་ལ་འཇུག་པས་ན་མས་
189.	འཕུལ་བཅུ་གཅིག་ཏུ་ངེས་སོ།  །དཔེར་ན།  སྒྱུ་རྩལ་མཁས།  བློ་གྲོས་མཆོག།  གསལ་བར་མཐོང།  འོ་མའི་མཚོ།  དཔལ་གྱི་མགུར།  གསེར་གྱི་མདངས།  ཆོས་དང་མཇལ།  དགེ་སྦྱོར་མཛད།  ཡོན་ཏན་མངའ།  བླ་མ་མཉེས།  ནོར་རྫས་མནོག་ཅེས་པ་ལྟ་བུའོ།།  མི་འཇུག་པ་ནི་འདི་ལྟ་སྟེ་སྔོན་འཇུག་གི་ཕོ་བ་ཡིག་དང་མ་ནིང་ག་ད་གཉིས་ནི།  མིང་གཞིའི་མ་ནིང་ཁ་ཆ་ཐ་ཕ་ཚ་རྣམས་ལ་མི་འཇུག  སྔོན་འཇུག་གི་མོ་འ་ཡིག་ནི། མིང་གཞིའི་ཕོ་ཀ་ཅ་ཏ་པ་ཙ་རྣམས་ལ་མི་འཇུག  །བཞི་ཚན་དུ་གནས་པའི་རང་གི་སྡེ་དང་ཕྲད་ན་སྔོན་འཇུག་གི་ཕོ་བ་ཡིག་ནི།  མིང་གཞིའི་མོ་མ་ཡིག་ལ་མི་འཇུག  །དེ་བཞིན་དུ་མ་ནིང་ག་ཡིག་ཀྱང་རང་སྡེའི་ཕོ་ཀ་དང་མོ་ང་ཡིག་ལ་མི་འཇུག།  །ད་ཡིག་ཀྱང་རང་སྡེའི་ཕོ་ཏ་དང་མོ་ན་ཡིག་ལ་མི་འཇུག ། མོ་འ་ཡིག་ནི་རང་སྡེའི་མོ་ཞ་ཟ་ཡ་གསུམ་ལ་མི་འཇུག   །ཤིན་ཏུ་མོ་མ་ཡིག་ནི་རང་སྡེའི་ཕོ་པ་དང་མ་ནིང་ཕ་དང་། མོ་བ་དང་ཤིན་ཏུ་མོ་མ་ཡིག་རྣམས་ཀྱི་སྔོན་དུ་འཇུག་མི་སྲིད་དོ། །གསུམ་པ་ནི་སྔོན་འཇུག་གི་ཕོ་བ་ཡིག་ནི་སྐད་གདངས་དྲག་པོ་དང།  མ་ནིང་ག་ད་གཉིས་སྐད་མཐོ་དམན་རན་པ་དང། མོ་འ་ཡིག་ནི་སྐད་གདངས་ཞན་པ་དང།  ཤིན་ཏུ་མོ་མ་ཡིག་ནི་སྐད་གདངས་དྲག་ཞན་མཉམ་པའི་ཚུལ་གྱིས་འཇུག་གོ། །བཞི་པ་ནི།  སྔོན་འཇུག་གི་ཕོ་བ་ཡིག་ནི།  དུས་འདས་པ་དང།  དངོས་པོ་གཞན་དང།  བྱ་བ་བསྒྲུབ་པའི་ཕྱིར་འཇུག་གོ།།  འདས་པ་ལ་འཇུག་པ་ནི།  དཔེར་ན།  སྣོད་ཆུས་བཀང།  བདུད་བཅོམ།  སྦྱིན་པ་བཏང།  ནོར་བཙོངས།  རྙེད་པ་དགོས་༼བགོས་༽།  སྤོས་བདུགས།   ལག་ཏུ་བཞག།  །ཚིགས་
190.	བཅད་བཟུང།  ཆོས་བཤད།  དྲི་མ་བསལ་ཞེས་པ་ལྟ་བུའོ།  །གཞན་ལ་འཇུག་པ་ནི།  དེའི་བཀའ།  སློབ་དཔོན་བཞེད།  སེམས་ཅན་མྱ་ངན་ལས་བཟླ།  ཞེས་པ་ལྟ་བུ་གཞན་དང་འབྲེལ་བའི་ཚིག་རྣམས་སོ།  །  བྱ་བ་བསྒྲུབས་པ་ལ་འཇུག་པ་ནི།  དགེ་བ་བསྐྲུན།  ཤིང་བཅད།  རྐུན་མ་བཏང།  ནོར་བཙལ།  ཞེས་པ་ལྟ་བུ་བྱ་བ་དང་འབྲེལ་བའི་ཚིག་རྣམས་སོ། །སྔོན་འཇུག་གི་མ་ནིང་ག་ད་གཉིས་ནི།  དངོས་པོ་བདག་གཞན་གཉིས་དང།  དུས་ད་ལྟར་༼ལྟ་༽བ་ལ་འཇུག་པ་སྟེ།  དཔེར་ན།  སྐད་གདངས། ལུས་གནད།  སེམས་གདུལ།  ནོར་གསོག།  །སྦྱིན་པ་གཏོང་།  གཡས། གཡོན་ཞེས་པ་ལྟ་བུ་གས་འཕུལ་བདག་གཞན་གཉིས་ཀ་ལ་འཇུག་པ་དང།  གཅོད།  གསོད།  གནོན།  གཡོས།  གསོལ།  གསོན།  གཞོལ་ཞེས་པ་ལྟ་བུ་གས་འཕུལ་ད་ལྟར་༼ལྟ་༽བ་ལ་འཇུག་པ་དང།  དཀར། དམར།  དཔའ།  དངངས།  དབྱངས།  དམན་ཞེས་པ་ལྟ་བུ་དས་འཕུལ་བདག་གཞན་གཉིས་ཀ་ལ་འཇུག་པ་དང།  མེ་ཏོག་དགོད།  དྲིལ་བུ་དཀྲོལ།  ཚོན་དགྱེ།  ཐང་ཀ་དགྲམ།  བཅིངས་པ་དགྲོལ་ཞེས་པ་ལྟ་བུ་དས་འཕུལ་ད་ལྟར་༼ལྟ་༽བ་ལ་འཇུག་པའོ། །སྔོན་འཇུག་གི་མོ་འ་ཡིག་ནི།  དངོས་པོ་བདག་དང་།  དུས་མ་འོངས་པ་ལ་འཇུག་སྟེ།  དཔེར་ན།  བདག་འཚལ།  བདག་འདུད།  བདག་གིས་ཡི་དམ་འཆའ་ཞེས་པ་ལྟ་བུ་བདག་ལ་འཇུག་པ་དང།  སྔགས་འགྲུབ།  སྡིག་པ་འཛད།  བགེགས་འཇོམས།  ལམ་དུ་འཇུག།  གདུལ་བྱ་འདུ།   སངས་རྒྱས་འབྱུང་ཞེས་པ་ལྟ་བུ་མ་འོངས་པ་ལ་འཇུག་པའོ།  །སྔོན་འཇུག་གི་ཤིན་ཏུ་མོ་མ་ཡིག་ནི།  བདག་གཞན་གཉིས་དང་དུས་གསུམ་ལ་མཉམ་པར་འཇུག་པ་སྟེ།  དེ་ཡང་མགོ་མཇུག་གང་ཡང་རུང་བར།  
191.	བདག་གཞན་དུས་གསུམ་ཅི་རིགས་པ་དང་འབྲེལ་བའི་ཚིག་གི་བར་དུ།  མཉམ།  མཁས།  མཛེས།  མཆོག  མཛད།  འཇལ་ཞེས་པ་ལྟ་བུ་སྦྱར་བ་རྣམས་སོ།  །དཔེར་ན། ངས་མཇལ།  ལྷ་ལ་མཇལ།  སྔ་སོར་མཇལ།  ད་ལྟ་མཁས།  ཕྱིས་སུ་ཆོས་མཛད་ཅེས་པ་ལྟ་བུའོ།  །དེ་དག་ཀྱང་གཙོ་ཆེ་བའི་དབང་གིས་དེ་ལྟར་བཤད་ཀྱི་མཐའ་གཅིག་ཏུ་མ་ངེས་སོ་ཞེས་སྔོན་གྱི་མཁས་པ་དག་གསུངས་སོ། །རྗེས་འཇུག་གི་རྟགས་ཀྱི་འཇུག་ཚུལ་བཤད་པ། རྗེས་འཇུག་ཡི་གེ་བཅུ་བོ་ལ་ཡང་ཕོ་མོ་མ་ནིང་གསུམ་དུ་དབྱེ་སྟེ།  ད་བ་ས་ནི།  སྐྱེ་བུ་རབ་འབྲིང་ཐ་མ་གསུམ་སྟེ་ཕོ་ཡིག་གསུམ་མོ།  །འ་མོ་ཙམ་དང།  ར་ཤིན་ཏུ་མོ་སྟེ་མོ་ཡིག་གཉིས་སོ།  །ག་ང་ན་གསུམ་འགྱུར་བ་མ་ནིང་དང།  མ་མཚན་གཉིས་པ་དང།  ལ་མ་ནིང་མཚན་མེད་དེ།  མ་ནིང་གི་ཡི་གེ་ལྔའོ།  དེ་ཡང་།  གང་གིས། གང་ལ།  ཇི་ལྟར།  ཅིའི་ཕྱིར་འཇུག་པ་སྟེ་རྣམ་པ་བཞིའོ། །དང་པོ་ནི།  རྗེས་འཇུག་ཡི་གེ་བཅུ་བོ་དེ་དག་འཇུག་གི་གཞན་གྱིས་མ་ཡིན་ནོ།  །གཉིས་པ་ནི་ཡི་གེ་ཐམས་ཅད་ལའོ། །གསུམ་པ་ནི་སྒྲའི་འཇུག་ཚུལ་དང།  དོན་གྱི་འཇུག་ཚུལ་གཉིས་ལས།  སྒྲའི་འཇུག་ཚུལ་ནི།  ཕོ་གསུམ་ནི་སྐད་གདངས་དྲག་པོའི་ཚུལ་དང།  མོ་གཉིས་ཞན་པ་དང།  མ་ནིང་ལྔ་ནི་བར་མའི་ཚུལ་གྱིས་འཇུག་གོ  །སྔོན་འཇུག  །མིང་གཞི།  རྗེས་འཇུག་གསུམ་ཀ་ཕོ་ཡིག་ཡིན་པ་ནི་དྲག་པོའི་དྲག་པོ་སྟེ།  དཔེར་ན།  བཀས།  བཅད།   བསད་ཅེས་པ་ལྟ་བུའོ། །གསུམ་ཀ་མོ་ཡིག་ཡིན་པ་ནི་ཞན་པའི་ཞན་པ་སྟེ།  དཔེར་ན།  འགའ། མགར། མཛའ། འདའ་ཞེེས་པ་ལྟ་བུའོ། ། འགྱུར་བ་མ་ནིང་ག་ང་ན་གསུམ་ནི་ཕོ་ཡིག་དང་ཕྲད་ན་དྲག་པོར་འགྱུར་ཏེ།  བཅག  བཀང།  བཙན་ཞེས་པ་
192.	ལྟ་བུའོ། །དེ་གསུམ་མོ་ཡིག་དང་ཕྲད་ན་ཞན་པར་འགྱུར་ཏེ།  དཔེར་ན།  འདག  །འབངས།  མགོན་ཞེས་པ་ལྟ་བུའོ།  །མཚན་གཉིས་པ་མ་ཡིག་ནི།  ཕོ་མོའི་ཡི་གེ་གཉིས་ཀ་དང་ཕྲད་ན་གཉིས་ཀའི་རྟགས་ཅན་དུ་འགྱུར་ཏེ།  དཔེར་ན།  བསམ།  བདམ།  བགམ།  བཙེམས་ཞེས་པ་ལྟ་བུའོ། །མཚན་མེད་ལ་ཡིག་ནི་ཕོ་མོའི་ཡི་གེ་གང་རུང་དང་མ་འཕྲད་པར་མ་ནིང་ཙམ་དང་ཕྲད་ན་དྲག་ཞན་གང་གིའང་རྟགས་མེད་པས་མཉམ་པའི་གདངས་སུ་འགྱུར་ཏེ།  དཔེར་ན།  ཁལ།  ཆལ།༼ཆལ།༽ ཐལ། ཚལ་ཞེས་པ་ལྟ་བུའོ།  །དོན་གྱི་འཇུག་ཚུལ་ནི།  ཕོ་ཡིག་རྣམས་ནི་འདས་པ་དང།  གཞན་དང།  ལས་བསྒྲུབ་པའི་ཕྱིར་འཇུག་པ་དང།  མོ་ཡིག་རྣམས་ནི་བདག་དང།  མ་འོངས་པའི་ཆེད་དང།  མ་ནིང་གི་ཡི་གེ་ནི།  བདག་གཞན་གཉིས་དང།  ད་ལྟ་བའི་ཆེད་དུ་འཇུག་པ་སྟེ་སྔོན་འཇུག་གི་སྐབས་དང་འདྲའོ།  །ཚིག་ཕྱི་མ་འདྲེན་ཚུལ་ནི།  མིང་གཞིའི་ཕོ་ཀ་ཅ་ཏ་པ་རྣམས་ཀྱི་རྗེས་འཇུག་གི་ཕོ་ད་བ་ས་གསུམ་གྱི་མིང་མཐའ་འདྲེན་ཏེ།  དཔེར་ན། དཔྱིད་ཀ  ཐད་ཀ། །ལན་ཅིག། །སྐད་ཅིག །བཅས་ཏེ།  བསྒྲུབས་ཏེ།  བཏབ་པ་ཞེས་པ་ལྟུ་བུའོ། །མིང་གཞིའི་མོ་ཡིག་གིས།  རྗེས་འཇུག་གི་མོ་འ་ར་གཉིས་ཀྱི་མིང་མཐའ་འདྲེན་ཏེ།  དཔེར་ན།  དགའ་མ།  དཔའ་མ།  སྣང་མ།  ཟར་མ་ཞེས་པ་ལྟ་བུའོ།  །རྗེས་འཇུག་གི་མ་ནིང་ཡི་གེ་ག་ལྟ་བུ་ཉིད་ཀྱིས་ནི།  རྗེས་འཇུག་གི་མ་ནིང་ག་སོགས་ཀྱི་མིང་འཐའ་འདྲེན་ཏེ།  དཔེར་ན།  བདག་གི དྲུང་གི  །གཞན་གྱི།  གཏམ་གྱི།  དལ་གྱིས་ཞེས་པ་ལྟ་བུ་ཡིན་ཞེས་ཞ་ལུ་ལོ་ཙཱ་བ་དྷརྨ་པཱ་ལ་བྷ་དྲས་བཤད་དོ། །དེ་ལྟ་བུའི་མིང་མཐའ་ཅན་དེ་དག་གིས་རྣམ་དབྱེ་བརྒྱད་པོ་དང།  ལྷག་
193.	བཅས།  འབྱེད་པ།  སྡུད་པ།  དགར་བ།  ངེས་བཟུང།  བདག་པོ།  དགག་པ།  བསྒྲུབ་པ།  ཚིག་གི་རྒྱན་ལ་སོགས་པ་རྣམས་ཅི་རིགས་པར་འདྲེན་ནོ།  །དཔེར་ན་སངས་རྒྱས་ཀྱི་ཆོས།  ཤིང་ལ་འཛེག།  རི་ལས་ཆུ་འབྱུང་ཞེས་པ་ལྟ་བུའི་རྣམ་དབྱེ་ཅན་གྱི་ཚིག་སྣ་ཚོགས་པ་འདྲེན་པར་བྱེད་དོ།  །བཞི་པ་ནི།  རྗེས་འཇུག་རྣམས་ཅིའི་ཕྱིར་འཇུག་པར་བྱེད་ཅེ་ན།  བརྗོད་པར་འདོད་པའི་དངོས་པོ་རྣམས་གསལ་བར་བྱེད་པའི་ཕྱིར་དུ་འཇུག་པར་བྱེད་དོ།   །དེ་ཡང་།  སྔོན་འཇུག  རྗེས་འཇུག།  །མིང་གཞིའི་ཡི་གེ་ཀ་ལ་སོགས་པ་རྣམས། གཉིས་སམ་དུ་མ་འདུས་པ་ལས་མིང་དུ་འགྲུབ་སྟེ།  དཔེར་ན། ཀ་བ།  མདོག།  བུམ་པ།  ཆུ།  དགེ་བ།  བདེ་བ།  རྒྱལ་པོ།  ཆབ་སྲིད།  སངས་རྒྱས།   ཆོས་ལུགས།  སེམས་ཅན།  བདེ་སྐྱིད་ཅེས་པ་ལྟ་བུའོ། །དེ་དག་ལ་རྣམ་དབྱེ་གཞན་གྱིས་མཚམས་སྦྱར་བ་ལས་ཚིག་ཏུ་གྲུབ་སྟེ།  དཔེར་ན།  ཀ་བའི་མདོག་མཛེས།  བུམ་པ་རུ་ཆུ་གནས།  དགེ་བ་ལས་བདེ་བ་འབྱུང།  རྒྱལ་པོའི་ཆབ་སྲིད་བརྟན།  སངས་རྒྱས་ཀྱི་ཆོས་ལུགས་དར།  སེམས་ཅན་གྱི་བདེ་སྐྱིད་འཕེལ་ཞེས་པ་ལྟ་བུའོ།  །ཚིག་དེ་ལྟ་བུ་ལས་ནི་བརྗོད་བྱའི་དོན་གསལ་བར་བྱེད་པའི་ཚིགསབཅད་དང།  ལྷུག་པ་དང།  སྤེལ་མ་སོགས་འབྱུང་ངོ།  །དེ་དག་ལས་ནི་མཆོད་སྦྱིན་དང།  སྲིད་སྲུང་དང།  སྙན་དངགས་དང།  ངེས་བརྗོད་དེ་རིག་བྱེད་ཀྱི་བསྟན་བཅོས་བཞི་དང།  བཟོ་དང།  གསོ་བ།  སྒྲ་དང།  གཏན་ཚིགས་ཏེ་ཐུན་མོང་བའི་རིག་གནས་བཞི་དང།  ཐུན་མོང་མ་ཡིན་པ་ནང་རིག་པའི་བསྟན་བཅོས་སྡེ་སྣོད་རིན་པོ་ཆེ་རྣམ་པ་གསུམ་རྣམས་འབྱུང་ངོ་།  །དེ་དག་གི་དོན་ལེགས་པར་
194.	རྟོགས་པས་སྐྱེས་བུ་རྣམས་ཀྱི་འདོད་པའི་དོན་མངོན་པར་མཐོ་བ་དང།  ངེས་པར་ལེགས་པའི་གོ་འཕང་མཐའ་དག་བདེ་བླག་ཏུ་འགྲུབ་པར་འགྱུར་རོ།         །སྨྲས་པ། གངས་ལྗོངས་བརྡ་སྤྲོད་གཞུང་གི་ཕྱི་མོ་མཆོག།  །འཇམ་དབྱངས་ཐོན་མིའི་ལེགས་བཤད་སུམ་རྟགས་ཀྱི།  །སྙིང་པོ་མདོར་བསྡུས་བློ་ལྡན་འཇུག་ངོགས་འདི།  །གོ་སླའི་ངག་གིས་བཤད་པའི་དགེ་བ་དེས།  །འགྲོ་ཀུན་བློ་མིག་རྨོངས་པའི་མུན་བྲལ་ནས།  ། སྒྲིབ་བྲལ་ཀུན་མཁྱེན་ཡེ་ཤེས་ཐོབ་གྱུར་ཏེ།  །ཇི་ལྟ་ཇི་སྙེད་ཆོས་ཚུལ་མ་ལུས་པ།  །ཇི་བཞིན་མངོན་སུམ་གསལ་བར་མཐོང་གྱུར་ཅིག།  །ཅེས་བོད་ཀྱི་ཡི་གེའི་རྣམ་བཞག་སྟོན་པའི་བསྟན་བཅོས་སུམ་ཅུ་པ་དང་རྟགས་འཇུག་གི་དོན་ཉུང་ངུར་བཤད་པ་བློ་ལྡན་དགའ་བསྐྱེད་ཅེས་པ་འདི་ནི།  གློ་བུར་དུ་དགོས་པ་ཞིག་བྱུང་བར་བརྟེན་ལྕང་སྐྱ་རོལ་བའི་རྡོ་རྗེས།  ཞ་ལུ་ལོ་ཆེན་གྱི་འགྲེལ་བ་ཇི་ལྟ་བ་བཞིན་བཏུས་ཏེ་བྲིས་པའོ།།    །།རྒྱལ་བསྟན་སྤྱི་དང་བརྡ་སྤྲོད་མཚོ། །དོན་གཉེར་དད་མོས་རྩེན་པའི་སླད། །དགའ་བ་བརྒྱ་ལྡན་ཕོ་བྲང་ཆེས། །ཆོས་སྦྱིན་གངྒཱའི་རྒྱུན་འདི་སྤེལ། །པར་འདི་རབ་བྱུང་བཅུ་དྲུག་པའི་ཤིང་སྤྲེལ་ལོ་ཞོལ་པར་ཁང་གངས་ཅན་ཕན་བདེའི་གཏེར་མཛོད་དུ་བསྐྲུན་པའོ།། །།
